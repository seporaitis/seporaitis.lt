---
layout: post
title: "Leiskite mokytis tiems kas nori mokytis"
description: Nustokit veržtis į tuos prakeiktus universitetus.
comments: true
category: mintys
tags: [mokslas, universitetai, išsilavinimas, darbo jėga]
---

Mano socialiniame rate iškilo straipsnis neva Lietuvos pramonininkų
konfederacija ir VGTU rektorius siūlo pakelti matematikos žinių kokybę
įvedant privalomą matematikos egzaminą mokykloje. Tuo pačiu turėtų
padaugėti tiksliųjų mokslų studentų ir pagerėtų jų išsilavinimo
kokybė. (Nuorodos į medžiagą - straipsnio apačioje).

Kadangi seniau mėgdavau garsiai pareikšti nuomonę apie aukštajį
mokslą, kurio teko ragauti Vilniaus Universitete, negaliu
nesusilaikyti, nes po tokių pareiškimų kraujas verda.

LPK viceprezidentas profesorius Vladas Bumelis sako:

"Galbūt dešimtoje klasėje žmogui atrodė, kad jam tinka tik socialiniai
mokslai. Bet jei jis norės judėti į technologinius mokslus, tai tikrai
be matematikos egzamino nėra ko daryti"

Labai noriu tikėti, kad čia žurnalistės klaida, nes neįsivaizduoju
kaip tokią nesąmonę gali veptelti profesorius su tokia
[įspūdinga biografija](http://www.sicor.lt/lt/apie-mus/darbuotojai/generalinis-direktorius).

VGTU rektorius Alfonsas Daniūnas taip pat teškia "fantastišką" mintį:

"Reguliuojantiems švietimo sistemą reiktų pagalvoti, kad Lietuvoje,
kaip ir daugelyje šalių, gali būti privalomi du egzaminai, Lietuvoje
tai būtų lietuvių kalbos ir matematikos, o kiti galėtų būti
pasirinktinai. Tuomet atstatytume tą pusiausvyrą jauniems žmonėms
ruošiantis gyvenimui."

Iš karto prideda:

"Sutikite, kad ne visas jaunimas, būdamas 15-os metų, yra tikrai
apsisprendęs, ką veiks iki pensijos, bet jie užkerta sau kelią
keisti specializacijas."

Ir triuškinančiai baigia:

"<...> Be abejo, visi vaikai yra saviti ir dalis jų turi polinkį į
humanitarinius mokslus, turbūt būtų galima išskirti vieną grupę
žmonių, pavyzdžiui, menininkus, t.y. solistus, baleto šokėjus kaip
atskirą kategoriją, kuriems tikrai tos matematikos neturėtų reikėti,
bet visiems kitiems matematika nepamaišytų."

Mano, buvusio moksleivio ausims tai skamba: "Kadangi ne visi
moksleiviai žino ko nori, tai reikia įvesti privalomą matematikos
egzaminą, kuris iš tikrųjų būtų neprivalomas."

Čia įžvelgiu šiokį tokį loginį prieštaravimą, bet turbūt iš
_universiteto_ rektoriaus pilies bokšto geriau matosi, kaip
_mokyklų_ trobose reikalai turi būti tvarkomi.

Šiandien čia sau labai naglai leisiu pabadyti pirštu į universitetus
ir verslininkus. Vis gi tą aukštojo mokslo kaulą čiulpiau
keturis metus, kol galų gale vienas raudonu kostiumu besirengiantis
sovietinio mentaliteto atmata galutinai išsunkė mano motyvaciją
stengtis ir užkasiau tą "skanėstą" neribotam laikui.

Prieš pradėdami birbti dūdele "tavo motyvacija - tavo problemos",
ponai, aš tą patį pasipūtusio raudono kirmino dėstomą dalyką sėkmingai
baigiau tarp pirmų Stanford'o online klasių prieš prasidedant viso to
internetinio mokymosi bumui. Velniop tai! Aš skridau į Freiburgo
universitetą du kartus, kad laikyčiau semestro vidurio ir baigiamąjį
egzaminus ir gaučiau oficialų Freiburgo universiteto raštą duodantį
man 6 ECTS kreditus.

Bet grįžkime prie reikalo.

Ponai universitetai ir verslininkai, aš jums siūlau pirma savo kiemą
apsikuopti ir susidėlioti daiktus į teisingas lentynas, prieš badant
pirštu į svetimą tvartą.

Pradėkime gal nuo to, kad universitetas yra aukštojo mokslo įstaiga,
kurios pagrindinis produktas yra mokslininkai ir moksliniai tyrimai
sprendžiantys realias verslo, technologines, aplinkos, politines,
socialines ir sveikatos problemas.

Pavyzdžiui, 70-aisiais Bostone buvo pastatytas John Hancock 60 aukštų
dangoraižis turėjęs būti įspūdingiausiu to meto pastatu šalyje, tačiau
[tapo pajuokos ir siaubo simboliu](http://en.wikipedia.org/wiki/John_Hancock_Tower#Engineering_flaws)
kai, papūtus stipresniam vėjui, 227kg sveriantys veidrodinio stiklo
langai pradėjo byrėti nuo viršutinių aukštų ant šaligatvių
apačioje. MIT mokslininkai išsiaiškino dėl ko tiksliai langai
atsikabina ir šio tyrimo rezultatas padėjo taisant Hancock bokšto
langus bei statant naujus dangoraižius - jų langai nebebyrėjo.

Universiteto sėkmės parametras turi būti ne išeinančių su mantijomis
studentų skaičius, ne įeinančių ir sėkmingai išeinančių studentų
proporcija, bet mokslininkų ir realiai išspręstų problemų ir klausimų
skaičius. Ir ne bet kokių, o reikšmingų globaliu arba lokaliu (šalies,
miesto) mastu, arba leidžiančių vienu žingsniu priartėti prie
galutinio sprendimo. MIT ir dangoraižio langai - puikus pavyzdys, ką
noriu pasakyti.

Mane ima pyktis: verslininkai (ir pridėti - buki žurnalistai) - ko jūs
pristojot prie universitetų?!  "Lietuvos universitetai neruošia
specialistų" -
[šaukia kuri ne kuri antraštė laikraštyje](http://bendraukime.lrytas.lt/karjera-ir-rinkodara/studentai-nevykeliai-etikete-nuklijuoti-ar-palikti.htm). Universitetai,
kaip jau rašiau, turi ruošti mokslininkus ir daryti mokslinius
tyrimus. Kokį biudžetą jūsų įmonė skiria _R&D_?

Nebent užsiimat lazeriais, biotechnologijomis ar kažką kitą
_inovuojate_ ir nespėjate vykdyti tiriamųjų programų, tai pamirškit
universitetus ir nustokit juos terorizuoti su savo reikalavimais -
labai dideli šansai, kad jums reikia kreipti žvilgsnį į kolegijas arba
profesines mokyklas. Ten mokosi žmonės, kurie tik išėję išmano ne
teoriją, o amatą kurio jums ir reikia.

Universitetai taip pat turėtų baigti su savo marketingo siurbliu siurbti
į save visus jaunus žmones.

Pamenu, atvykę į mokyklą pasakodavo kokios pas juos yra specialybės ir
kokius specialistus jie užaugina. Man didžiausia gėda, kad metai ar du
po gimnazijos baigimo aš pats su tokia delegacija grįžau į savo
gimnaziją ir pasakojau: "MIF'ą baigsi - būsi arba programuotojas arba
matematikas arba finansų draudimo analitikas". _Kaip kaip?_ O būtent
taip - mokysies įstaigoje, kuri tau turi suteikti mokslinį laipsnį ir
skatinti toliau plėsti žmonijos žinias, o baigsi kaip koks
programuotojas ar finansų analitikas.

Dabar man tai skamba kaip _feilas_ - eini būti A, bet
gauni B.

Po to būna situacija, kaip MIF'e - jaunas dėstytojas vidury semestro,
penktadienį, paskambina katedros vadovui ir sako "nebėdėstysiu,
sėkmės". Katedros vadovui - stresas, iki pirmadienio reikia surasti
kas pakeistų pabėgėlį, kitaip studentai negaus žinių. Alternatyvų
skaičius - nedžiugina.

Suranda seną krieną, kuris būdamas net docentas daktaras, sunkiai
suvokė, kad kai kurie (ne visi) turi darbus ir ne visada į paskaitas
ateina, tai drožė visiem ir iš visų jėgų. Absurdiškais pažymiais
egzamino neišlaikė daugiau nei pusė kurso. Dar turiu kažkur įsirašęs
darbų peržiūros diskusijas, kur dėstytojas pavargo kiekvienam _ad hoc_
konstantas ir formules galvoti, kad taškai už atsakymus susivestų į
galutinį raudonu tušiniu įraitytą pažymį. Taip taip - kiekvieno
pažymys buvo apskaičiuotas skirtingai. Ir nubausti buvo visi - ir tie
kurie sąžiningai lankė paskaitas ir tie kurie ne.

Kai jam pabodo su mumis terliotis - reziumė buvo toks: "žinot, eikit
ir rašykit tą apeliaciją, man nelabai rūpi". Ėjom, parašėm - su
keliasdešimt parašų. Dvi apeliacinės komisijos, besvarstydamos ką
daryti ir nieko nenuspręsdamos, save paleido. Kai trečioji sugalvojo,
ką daryti - perlaikymą jau buvom išlaikę visi.

Esmė yra ne tiek tas senas krienas ar ta apeliacija, bet tai ką aš
vėliau išgirdau - iš katedros darbuotojo lūpų - atsiprašome, bet
radome tik vieną dėstytoją kuris galėjo pakeisti pabėgėlį, _nes mums
trūksta darbuotojų._

Ir kiek kartų esu skaitęs šitą aimaną - "va, negerbia mokslininkų",
["niekas nenori dirbti dėstytoju - neprestižas"](http://www.delfi.lt/news/daily/education/universitetu-auditorijose-destytojai-senoliai.d?id=10873153),
["trūksta dėstytojų"](http://klaipeda.diena.lt/dienrastis/miestas/destytoju-trukumas-sienauja-specialybes-139184).

Ponai, kadangi dabar jūsų įstaigos ruošia specialistus, o ne
mokslininkus, kurie kaifuoja nuo savo tyrimų ir gali dėstyti, tai
daugelio mūsų užklasinė veikla, buvo susijusi su specialybe, nes
dienomis mes bandydavome pasivyti technologinę dabartį darbe - ir
garbės žodis bandėme derinti su paskaitomis, bet dažniausiai tik
vakarai likdavo kirsti teoriniams konspektams, vadovėliams ir namų
darbams.

Ir nors teorija nesensta, specialistas su ja vertės be praktikos
nesukurs, todėl mes iš visų jėgų bandėme derinti du _svarbius_
dalykus. Klausimas - kaip reikia gerbti mokslininką-dėstytoją, jei jis
mus skaudžiai baudžia už tai, kad mes savarankiškai bandome
įgyvendinti
[studijų programos tikslus](http://mif.vu.lt/lt2/studijos/programos/bakalauro-studijos/programu-sistemos/PS_bakalauras_aprasasatnaujintas.pdf):

"*Programos tikslas parengti aukštos kvalifikacijos informatikos
specialistus*, atitinkančius Lietuvos ūkio poreikius, sugebančius
eksportuoti programinius produktus bei paslaugas ir galinčius
sėkmingai konkuruoti dėl informacinių technologijų darbo vietų
Europos Sąjungos ir kitose užsienio valstybėse."

Ir štai prašau, aš pradėjau dirbti už kuklius ~600Lt pirmo kurso
pirmam semestre, universitete mokiausi teorijos, bandžiau taikyti ją
darbe (kiek ji buvo pritaikoma). Užduočių, kurias gaudavau,
sudėtingumas nuolat kilo, lygiai taip pat kilo ir mano atlyginimas
visą tą laiką. Aš manau drąsiai atitinku ar net viršiju Lietuvos ūkio
poreikius (nebent tas poreikis - diplomuotas mokslininkas). Keturis
metus dirbau savarankiškai - kūriau programinius produktus klientams
Lietuvoje, eksportavau į Daniją ir trumpai - Švediją, o šią vasarą sėkmingai
konkuravau tarptautinėje rinkoje ir gavau darbo vietą nuostabioje
kompanijoje Londone. Man trūksta tik diplomo ir nuotraukos su
mantijomis apsirengusiais kurso draugais ir šeima.

Aš ne vienas toks, ir ne visi mes be diplomo, bet esminis bendras
daug nulėmęs dalykas yra tai, kad visi mes pradėjome anksti derinti
darbą ir studijas.

Kada universitetai supras, kad reikia leisti studentams mokytis, tai
ką jie nori? Mano mėgiamiausi universitetai -
[_MIT_](http://web.mit.edu/catalog/overv.chap3-gir.html) ir
[_Stanfordas_](http://studentaffairs.stanford.edu/registrar/students/ger-purpose)
daro tai teisingai - studentas pats susideda savo studijų programą
_pagal reikalavimus bakalauro laipsniui_. MIT dar turi
[_Independent Activities Period_](http://wiki.mitadmissions.org/Independent_Activities_Period).

Šitaip mokslinį laipsnį gauna ne štampuoti tūkstančiai pigios darbo jėgos
vienetų,
[kuriuos akcentuoja Versli Lietuva užsienio investuotojams](http://www.enterpriselithuania.com/en/why-to-source-from-lithuania/business-environment/advantages-of-lithuania/),
o tikri _specialistai_ studijų metais įsigilinę į jiems įdomias sritis
ir pasiruošę tapti tikrai kvalifikuotais _R&D_ darbuotojais,
entreprenieriais arba gilinančiais savo žinias mokslininkais.

Studijuodamas, universiteto statute radau kelis punktus kurie teigė,
kad studentas gali susidaryti savo studijų programą, jeigu ji atitinka
kažkokius bendrus studijų krypties reikalavimus. Studentų skyriuje,
man buvo pasakyta, kad tokiais niekais niekas neužsiima be didelio
reikalo - jeigu neturi išskirtinių gabumų, niekas nenorės su tavimi
terliotis.

Kada verslininkai supras, kad ne universitetai kuria pagrindinę jų
darbo jėgą, o profesinės mokyklos ir kolegijos? O jei jiems iš tikrųjų
reikia žmogaus sugebančio vykdyti mokslinį tyrimą verslui - tai galbūt
reikia ne stovėti ir baisėtis, kokie prasti studentai išeina. Galbūt
reikėtų investuoti ir universitete turėti mentorių kuris skleistų
konkrečius poreikius ir padėtų studentams pasirinkti aktualią studijų
ir tyrimų kryptį? Brangu? Savaime suprantama, nes užauginti
kompetetingą specialistą privalo būti brangu.

Tikros, kvalifikuotos darbo jėgos, kaina nepriklauso nuo to ar
diplomas gautas vakar ar prieš 5 metus. Priklauso nuo sugebėjimų ir
gebėjimo derėtis.

Taip kad gaila, jog tokie gudrūs žmonės iš LPK ir universiteto
vadovybės, mano jog vienas privalomas egzaminas pagerins
situaciją. Tikrai nepagerins
- sukels daugiau streso, nes tas kuris nežino, kad jam reikės
matematikos - jos ir nesimokys, bet turės kentėti mokytojų ir tėvų
spaudimą ir visą likusį gyvenimą jaustis "lūzeriu", nes neatitiko
kažkieno _neaiškių_ reikalavimų.

Pirma leiskite mokytis tiems kas nori mokytis, užsiimkite studentų
mentoringu bei konsultavimu. Apsivalykite - Lietuvoje per daug
universitetų. Taip pat nenuvertinkite profesinių mokyklų ir kolegijų -
jos turi būti darbo jėgos branduolys.

Tada ir tik tada pro visų minėtų įstaigų duris po pirmų keturių metų išeis
_tikrai kvalifikuota_ darbo jėga, bei būsimi gerbiami mokslininkai,
dėstytojai ir amato specialistai - savo srities žinovai

Suprantu, kad ne viskas yra padaroma spragtelėjus pirštais - yra daug
kintamųjų, bet linkiu po truputį juos judinti ateinančiais 2013-ais ir
visais kitais metais, iki tol kol mūsų specialistai užsienio
investuotojams bus ne pigi darbo jėga, kurie žinos savo vietą, turės savo
vertę ir galės konkuruoti tarptautinėje rinkoje kokybe, o ne kaina.

_Šaltiniai, įkvėpę šį įrašą:_
* pranešimai: [LPK ir VGTU](http://www.lpk.lt/lt/naujienos/vgtu-lpk);
* straipsnis:
["Pramonininkai abiturientams siūlo antrą privalomą egzaminą - matematikos"](http://verslas.delfi.lt/verslas/pramonininkai-abiturientams-siulo-antra-privaloma-egzamina-matematikos.d?id=60148097);
* straipsnis:
  ["L.Donskis: privalomas matematikos egzaminas dvelkia sovietmečiu"](http://www.delfi.lt/news/daily/education/ldonskis-privalomas-matematikos-egzaminas-dvelkia-sovietmeciu.d?id=60317723).
