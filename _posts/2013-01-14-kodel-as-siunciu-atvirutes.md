---
layout: post
title: "Kodėl aš siunčiu gyvas atvirutes?"
description: Išsiunčiau dvi nemažas šūsnis gyvų laiškų su atvirutėmis.
comments: true
category: mintys
tags: [atvirutes, depresija]
image:
  feature: posts/2013-01-14-kodel-as-siunciu-gyvas-atvirutes.jpg
  author: Kelly Schott
  source: http://www.flickr.com/photos/so_wrong_its_kelly/
---

Draugai ir pažįstami turintys mane Facebook kontaktuose galėjo
pastebėti, kad aš jau išsiunčiau dvi nemažas šūsnis gyvų laiškų su
atvirutėmis, kuriose - palinkėjimai, pasakojimai, dainų žodžiai, o
kartais tiesiog šiaip keli sakiniai.

Manęs nežinantiems užteks pasakyti, kad aš gyvo laiško turbūt nesu
siuntęs gal nuo 14-os (dabar man 25), kai rašiau draugei. Per tuos 11
metų daug draugų pradingo ar buvo pradanginti. Bendravimui visada
reikia dviejų pusių. Taip pat atsirado veidaknygė, kuri greitai
pasiūlo vėl "susidraugauti" su savo senais draugais, suranda
dabartinius ir pasiūlo naujų.

Matyti, ką kas kada ir su kuo veikia pasidarė taip paprasta, kad tai
pavirto dar viena tingėjimo forma ("Neturiu, ką veikti - einu į
Feisbuką"). Parašyti žinutę dabar yra toks pastangų nereikalaujantis
veiksmas ("Kaip sekasi, ką veiki?"), kad net ne visada norisi
atrašyti, vien todėl, kad sugalvoti atsakymui prireiks daugiau
pastangų nei klausimui.

Pasveikinti gimtadienio ar švenčių proga dabar yra išvis apgailėtinai
paprasta - įvedei tekstą, net pelės stumdyti nereikia. Daugiau
pastangų reikalauja pažymėti (*tag*) ką nors nuotraukoje su
sveikinimu, bet tas sveikinimas dažnai būna kokia sena nuvalkiota
klišė.

Aš nesakau, kad tai yra blogai, tačiau mane emociškai vargina toks
veiksmo atlikimas, kurio rezultatas nieko nesukuria. Aš pasirinkau tai
daryti kitaip. Kodėl?

Prieš pusmetį, birželio pabaigoje aš su labai prasta nuotaika grįžau
namo į Vilnių. Grįžau ekspromtu metęs darbą, be jokio plano A ar
B. Nereikia net sakyti - tuo metu ateitis mintyse piešėsi ne šviesiausiomis
spalvomis.

Irzliai numetęs lagaminus koridoriuje, nusileidau laiptais žemyn prie
pašto dėžutės, kuri buvo išbrinkusi nuo prisikaupusio reklaminio
šlamšto - viena ranka šūsnies nebuvo galima apimti. Užlipęs atgal,
virtuvėje rūšiavau kaip konvejeris - Maxima, Iki, Senukų, greitų
kreditų reklama? Į šiukšliadėžę. Sąskaitos - lieka ant stalo.

Bedorojant, paėmus kažkokį reklaminį bukleta, krūvos viršuje liko du
laiškai, patraukę dėmesį. Siauri ir ilgi vokai, ne tokie kokiose
paprastai būna sąskaitos už karštą vandenį ar laiptinės priežiūrą.

Abu - iš Vokietijos, kur prieš du mėnesius dalyvavau draugės
vestuvėse. Viename - ilga padėka, kad atvykau į vestuves, o
kitame... dar vienas vokas, prieš mėnesį (gegužės gale) adresuotas
mano adresu Kopenhagoje, bet taip ir nepasiekęs manęs.

Gimtadienio pasveikinimas - išsiųstas laiku, grįžęs pas siuntėjus,
supakuotas iš naujo ir išsiųstas į Lietuvą, apkeliavęs tūkstančius
kilometrų aplink Europą, pavėlavęs mėnesį, bet gautas būtent tą
akimirką kai labiausiai reikėjo: Kai nuleidęs rankas grįžti namo, nes,
atrodo geriau jau nebebus ir virš visų ateities perspektyvų kaupėsi
audros debesys.

Viena atvirutė, kuri neleido debesims prapliupti ir veide iškalė
šypseną visai dienai ir visoms ateinančioms dienoms, nes jos nebebuvo
tokios juodos, kaip vidinė "orų prognozė" žadėjo.

Viena _popierinė_ atvirutė, kuri emociškai paveikė taip stipriai, kad
man buvo gėda po pirmos minties: "reikia parašyti _žinutę_". Ne!
Už šitokį efektą aš privalėjau atsilyginti ne ką prasčiau - išsiųsti
atvirutę atgal.

Liepa buvo įtemptas mėnuo, nors dar tiksliai nežinojau, ką ir kur
darysiu, bet žinojau, kad nepražūsiu. Galų gale aš darbą radau ir
darbas mane susirado Londono centre. Iš kur aš ir išsiunčiau savo
atvirutę su padėka draugams į Vokietiją.

Po to, pridėjau dar gal 10 laiškų su atvirutėmis - visiems kas
pažadėjo atsiųsti atsakymą. Buvo kas atsiuntė, buvo kas ne, buvo kas
išvis negavo atvirutės (liūdna), tačiau tai buvo smagus procesas -
visiems išrinkti įdomią atvirutę ir sugalvoti žodžius. Gavus atsakymą
- skaityti. Ypač įdomus raštas žmonių, su kuriais bendrauta tik gyvai
  ar internetu.

Prieš Kalėdas išsiunčiau dar didesnę šūsni kalėdinių sveikinimų. Nes
norėjau, nes smagu, nes galbūt gyva atvirutė kažkam praskaidrins
besiniaukiančią dieną.

Aš nesu iš tų žmonių, kurie moka ypatingai gerai bendrauti ar
išlaikyti santykius, ypač per atstumą, bet atvirutė ar laiškas man yra
daug brangesni, negu vienetai ir nuliai Feisbuko serveriuose. Ir
galbūt ne visada aš pirmas pradedu pokalbį, o atvirutė - galbūt
tiesiog išpirka, kad to nedarau. Bet aš būnu velniškai laimingas, tiek
kai man parašo, tiek kai išsiunčiu laišką, tiek kai laiško gavėjas man
parašo - gavau. Gal kiek lėtokas, bet puikus būdas bendravimo ledams
pralaužti.

Jeigu tu esi mano Facebook'o kontaktuose - parašyk man žinutę su
adresu ir aš pasistengsiu šiais metais bent vieną atvirutę atsiųsti
(mainais į vieną atgal!). Jeigu nesinori duoti adreso nelabai
pažįstamam - (labai sveika ir normalu!) - pabandyk išsiųsti atvirutę
savo draugams. Bent viena akimirka džiaugsmo - garantuota, o
mažiausiai dvi.

_P.S. Aš žinau projektą [Postcrossing](http://www.postcrossing.com/),
tačiau man nesinori siųsti atvirutės visiškai nežinomiems._
