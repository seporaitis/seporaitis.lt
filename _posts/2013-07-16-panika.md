---
layout: post
title: "Panika"
category: mintys
tags: [gyvenimas, psichologija]
share: true
image:
  feature: posts/2013-07-16-panika.jpg
  author: "Michael Spencer"
  source: http://www.flickr.com/photos/michaelspencer/
---

Svetima šalis, miestas, parkas. Priešais akis mirga
[milžiniška scena su lazerių ir šviesos instaliacija](http://bit.ly/13Nqdah).
Šonuose - keli aukšti medžiai, o už nugaros - tarp žaliai scenos lempų
apšviestų veidų matosi bent trys didelės palapinės, kviečiančios
pasivaišinti alumi. Susidomėjusių tikrai netrūksta.

Scenos centre ant pakylos stovi didžėjus. Muzika kala taip gerai, kad
gali jausti kaip su kiekvienu boso trenksmu pasišiaušia plaukai ant
kūno. Ne mano muzika, bet kodėl nepabandžius - trypsiu į ritmą ir
stebiu aplinką. Nesu išmanus šokėjas - dažniausiai mokausi
vietoje. Tad ir šįkart bandau pritapti kartodamas ką matau, kas
patinka ir kaip pats sugalvoju. Lėtai lėtai, bet gal pasiduosiu ir
tokiai muzikai.

Žmonių turbūt tūkstančiai - stoviu gal 20 metrų priešais sceną, bet
jau nėra kur kojos padėti, o šokinėjančių galvų galo nesimato. Pusė
devynių - tai tik koncerto pradžia. Dar tiek pat, jei ne daugiau,
tikriausiai prisirinks laikui bėgant.

Priešais šokęs vaikinukas kalbina draugę: "Is he your boyfriend?" -
girdžiu. Tuo pačiu metu jo draugas bando kalbinti mane - žinau šitą
triuką, kai gyvenau Kopenhagoje kambariokas išmokė, kaip ir ką turi
daryti _"wingman'as"_. Šypsausi, nes atsakymas šįkart yra "No" ir
suprantu kas vyksta, atsakinėju į bukus klausimus, ir bandau neleisti
jam užstoti draugės vis trypčiodamas tai į vieną, tai į kitą šoną,
kiek minia leidžia.

"Are you a millionaire?" klausia čiupinėdamas mano
bleizerį. Klasikiniai spalvoti marškiniai ir bleizeris gal ne pati
geriausia apranga tokiam koncertui, bet pagalvoju - ei, aš atrodau
geriau negu tavo suglamžyta maikė, džinsai ir girtas
snukis. Akivaizdžiai parodau, kad man jo familiarus čiupinėjimasis
nepatinka. Dedu žingsnį į priekį - jis dar bando kažką sakyti ir
paliesti švarką, bet man atsibodo. Nenoriu pasimesti viduryje
tūkstantinės minios, ypač mieste kurio visiškai nepažįstu ir grojant
muzikai taip garsiai, kad net širdis dreba. Staiga suprantu, kad dingo
mano marga nosinė iš švarko kišenės (*handkerchief*).

Psichika - galingas dalykas. Staiga mintyse iškyla prisiminimai iš
mokyklos diskotekos, kai girti didžėjaus draugeliai žadėjo padaryti
galą, jeigu _neatpirksiu_ degtinės, kuria buvau pakviestas
pasivaišinti, butelio. Streso - daug, jaučiausi įkalintas narve, kuris
su kiekviena minute darosi vis mažesnis ir mažesnis. Ar tikėtis, kad
jiems atsibos laukti iki diskotekos pabaigos ar nešti kailį iš karto
ir rizikuoti patikrinti kuris mano lakios vaizduotės kūrinys bus
įgyvendintas fiziškai prie durų laukiančių veikėjų girtais snukiais,
suglamžytais marškiniais ir
džinsais.

[Kovok arba bėk](http://en.wikipedia.org/wiki/Fight-or-flight_response)
yra natūrali, evoliucijos ištobulinta, kūno reakcija į pavojaus
signalus. Sugebėjau prasmukti, tačiau tada pasižadėjau, kad
_Šiauliuose_ į klubą daugiau nekelsiu kojos gyvenime. Pažadą tesėjau
ilgai - gal tik po penkių metų mane įkalbėjo ir visgi nuėjau. Ir
nuostabiai praleidau vakarą.

Bet grįžtam į dabartį - sustingstu, nes suprantu ką reiškė tas
paskutinis rankos prabraukimas per švarką man žengiant į priekį ir kur
dingo nosinaitė. Nebesijaučiu tas dešimtokas, kuris bijojo
grasinimų. Atsisuku - jo rankos tuščios. Nepagautas - ne
vagis. Trenkti į snukį čia ir dabar ir žiūrėti, gal iškris ta
nosinaitė? Nelabai racionalus sprendimas - šalia jo stovi dar trys
draugeliai, be to - aš su kompanija ir nenoriu lįsti į bėdą. Galų gale
mane labai sunku privesti iki muštynių: nepagautas - ne vagis. Galėjau
ir pats nosinę pasislėpti, bus pamoka kitam kartui. Sukuosi atgal į
sceną šokti toliau...

Tada sprogsta viena mintis: jeigu iš švarko kišenės taip lengvai
ištraukė nosinę - kaip lengvai ištrauks mano telefoną, banko kortelę
ir pinigus? Rankomis pasitikrinu švarko kišenes - viena neužsisega,
kitoje - didelė dieną daryta nuotrauka neleidžia užsegti
sagos. Mintyse visi šokantys aplink vagys - aš nenoriu būti tarp jų su
atvirom kišenėm. Per muziką rėkiu draugei, kad mane apvogė ir
nebenoriu šokti tokioje kompanijoje - einam iš čia.

Žmonių žymiai daugiau. Ten kur buvo tuščia ateinant - dabar per galvas
nesimato galo. Draugė rodo kelią lauk - bandau vytis ir, su kiekvienu
žingsniu ir kiekvienu atsitrenkimu į kąnors, jaučiu kaip širdis plaka
vis greičiau ir greičiau. Ryžtingai dedu dar kelis žingsnius ir
pakeliu galvą apsidairyti - gal matosi ženklas "EXIT"? Nematau!
Nesąmoningai prasideda hiperventiliacija - be proto tankus ir negilus
kvėpavimas. Pagaliau! Tamsi ženklo, rodančio išėjimą, apačia matosi
kažkur toli po žalia lazerių šviesa apšviestais medžių lapais. Mes dar
nepraėjom net pusės minios. Akys laksto į visas puses - įvertinta
kiekvieną praleikiančią veido išraišką. Draugė tai atsiranda, tai
dingsta tarp žmonių. NEPASIMESK! Braunuosi naglai ir vienintelė mintis
galvoje - "kada gausiu netikėtą smūgį už tokį stumdymąsi?"

Pavyko! Scena toli už mūsų - žmonių jau mažiau, tačiau nuo per greito
kvėpavimo pradėjo pykinti ir tirpti rankos. O kvėpavimo aš negaliu
suvaldyti - vis dar gaudau orą, kaip žuvis ant kranto. Laki fantazija
papila dar druskos - aš lieku čia ir kažkuriuo metu nualpstu vidury
parko, svetimam mieste ir svetimoje šalyje. Noriu būti ten kur saugu -
kur mažai žmonių, šviesu ir ramu. Skelbiu vakaro pabaigą. Nelabai
smagu, bet tai atrodo vienintelis būdas.

Einam į traukinių stotį - ilgas kelias. Koncertas parke
neatsitiktinumas - visame mieste vyksta festivalis. Pilna scenų,
muzikantų, žmonių, klubų. Instinktyviai vengiu eiti pro scenas - einam
už jų. Mažiau žmonių. Kiekvienas žingsnis atrodo vis sunkesnis -
pirštų galus kutena nutirpimas, akyse dėl deguonies trūkumo jau aptemę
- reikia vis daugiau pastangų norint įvertinti kiekvieną pralekiantį
  veidą.

Namai. Puolu ieškoti informacijos - kaip sustabdyti šitą
košmarą. Vaistai - neturiu. Kognityvinė Elgesio Terapija -
apsimetinėti, kad čia nieko nebuvo ir bandyti tuo patikėti - nėra
kada. Kvėpavimas - 5-2-5 - sunkiai prisiverčiu lėtai įkvėpti
skaičiuodamas iki penkių, dvi sekundes sulaikau orą ir vėl lėtai
iškvepiu. Veikia, bet kūnas vistiek randa būdą parodyti, kad čia taip
paprastai nesibaigs: su pastangomis kvėpuoju ramiai, bet raumenų
spazmai trauko krūtinę ir pilvą dar keturias valandas. Galų gale
pervargęs užmiegu.

Tai buvo [panikos ataka](http://en.wikipedia.org/wiki/Panic_attack).
