---
layout: post
title: "Programavimas II"
description: "Apie pirmą darbą, lūkesčių valdymą ir viršvalandžius."
category: mintys
tags: [gyvenimas, darbas, programavimas]
image:
  feature: desktop.jpg
  author: Julius Seporaitis
---


Pinigų kartoje jau pasirodė
[antras straipsnis](http://www.pinigukarta.lt/blog/it-blogas/darbas-it-sferoje-tamsioji-menulio-puse-ii-dalis)
apie darbo IT užkulisius. Straipsnis, pilnas nusivylimo ir
pagiežos. Bandysiu tai vėl atsverti savo patirtimi, kadangi praėjau
visus Austėjos aprašytus etapus - pirmo darbo paieškas, minimumą,
viršvalandžius ir išsiskyrimą. Šį kartą bus mažiau nuorodų į
šaltinius, bet daugiau asmeninių įžvalgų. Jei svajoji būti
programuotoju - čia aprašyta __viena__ (subjektyvi ir vis dar
besitęsianti) sėkmės istorija - tavo be abejonės bus kitokia.


## Lūkesčių valdymas

Austėjos straipsnis prasideda idėja, jog kątik karjerą pradėjusio IT
specialisto atlyginimas turi būti smarkiai didesnis už vidurkį, darbo
mažai, o visokių privilegijų - daug. Pavadinkime tai lūkesčiais. Po to
skaitytojai supažindinami su "linksmybėmis" - pirma alga bus kažkur
tarp minimumo ir vidurkio (800-1600Lt), o darbdavys - toli gražu ne
draugas. Pavadinkime tai realybe.

Kas būtų jei Austėjos straipsnyje minimas jaunas specialistas gautų,
tarkime, dvigubai daugiau - 3200Lt/mėn.? Šioje vietoje neramios sielos
bruzda ir šiepia lūpas - "norėtų dar daugiau." Gal, bet tarkime dar
nenori, darbo interviu pabaigoje paprašo 1600Lt ir jam ar jai sako -
"mokėsim 3200Lt." Garantuoju, specialistas būtų žiauriai laimingas ir
visi draugai ir giminės apie tai išgirstų.

Aš visą tai dabar sudėsiu į trijų žodžių "laimės formulę":

> Realybė - Lūkesčiai = Laimė

Visų pirma, tai panašu, kad ši teorija yra stebėtinai gerai
pritaikoma - kas, gaudamas dvigubai daugiau negu prašė, bus
nelaimingas ir skųsis? Galbūt tik
[akla mergaitė](https://www.youtube.com/watch?v=0wCRBQKc3WA). Ir,
aišku, kad kažkas tikėjęsis gauti daugiau, bet negavęs - bambės ir
visiems apie tai garsiai ir įkyriai primins. Šios teorijos
autorius[\[1\]](#footnotes-20140215), deja, esu ne aš, bet ji man
labai patinka, aš ją čia panarstysiu ir paaiškinsiu ką ji turi bendro
su straipsnio tema.

Pas daugelį lūkesčiai yra užkelti - tai dėl tėvų spaudimo, tai dėl
straipsnių laikraščiuose, tai dėl pažįstamų ir nepažįstamų sėkmės
istorijų, bet lūkesčių valdymo, deja, niekas nemoko.

Aš nebuvau programuotojo atlyginimo Lietuvos rinkoje ekspertas, tačiau
kai man, pirmakursiui, pasiūlė 800Lt/mėn. - sutikau. Aš jaučiausi
vertas kažkokios sumos `X*800Lt`, kur tas `X` - mažų mažiausiai
du. Programuoti maniau mokąs labai gerai - namie praleisdavau daug
laiko programuodamas praktiškai bet ką - daugiausiai žaidimus ir
grafiką. Tai kodėl sutikau dirbti už tuos 800?  Todėl, kad buvau
pasodintas prie svetainių kūrimo, apie kurį turėjau minimalų
supratimą. Visai kaip mūsų teorinis IT specialistas, kątik su
diplomu - kaip teisingai programuoti lyg ir žino, bet konkrečių
problemų spręsti dar nemoka. Prisiminkite, ką pirmame savo straipsnyje
rašiau apie problemų sprendimą.

Taigi, mano lūkesčių (`X >= 2`) ir realybės (`X = 1`) santykis buvo
neigiamas - aš turėjau būti nelaimingas, bet toks nebuvau. Kaip čia
taip? Kai mano lūkesčių ir realybės santykis tapo neigiamas, mano
laimės formulė atrodė štai taip:

> Realybė - Lūkesčiai = Siekis

Man atrodo užsieniuose žmonės tai vadina _drive_, _ambition_ ir
_motivation_, o aš tai kukliai vadinsiu siekiu. Kažkokiu trūkumu tarpe
tarp lūkesčių ir realybės, kurį užpildęs būsiu laimingas.


Toks požiūris keičia viską iš esmės.


## Pirmas darbas

Tik baigus universitetą (ar tiesiog žengiant pirmą karjeros žingsnį) -
lūkestis yra iškart turėti __gerai__ apmokamą darbą; realybė - IT
kompanijoms reikia specialistų __su įdirbiu__ - mokančių greitai ir
efektyviai spręsti problemas. Atrodytų sąžininga, kad kol nėra "su
įdirbiu", tol ir "geras" atlyginimas yra... tiesiog atlyginimas. Laime
nekvepia, vadinasi čia slepiasi siekis ir jis privalo būti - "įgauti
įdirbio (patirties)".

Iš jaunėlių (_junior_) programuotojų niekas nesitiki, kad jie nuvers
kalnus. Iš jų tikisi, kad jie mokysis savarankiškai spręsti
konkrečias, su laiku vis sudėtingesnes ir daugiau atsakomybės
reikalaujančias, užduotis. Iš darbdavio perspektyvos realybė yra
"jaunėlis beveik nieko nemoka", o lūkesčiai - "per 3-6 mėnesius taps
pakankamai naudingas." Kitoje lygybės pusėje gražiai nugula ekonominė
laimė - mažesnė darbo kaina.

Galima skųstis arba galima išnaudoti situaciją:

> Išmainyk savo siekį tapti geresniu specialistu į darbdavio
> sutaupytus pinigus.

Tarp abiejų suinteresuotų pusių formulių galima dėti lygybės ženklą:
jaunėlis gauna ne tik algą (kad ir mažą), bet papildomai (už tuos
sutaupytus pinigus) ir literatūros, ir laiko ekspermentams, ir
vyresnių kolegų patirtį. Darbdavys tuo tarpu ugdo sau specialistą
gebantį efektyviai spręsti problemas.

Aš kažkada irgi buvau jaunėlis programuotojas ir išnaudojau savo
poziciją - niekas iš manęs daug nesitiki. Sėkmingai lankiau paskaitas
(sutariau, kad eisiu) ir domėjausi literatūra - kompanija mano ir kitų
kolegų prašymu kas ketvirtį nupirkdavo brangių (lyginant su
atlyginimu) knygų savišvietai. Viską siurbiau ir bandžiau pritaikyti -
ekspermentavau darbo metu. Programuotojo darbas geras tuo, kad
daugelis mažų bandymų būdavo trumpi arba nepastebimi: pabandom ar
kodas arba sistemos architektūra veikia vienaip ar kitaip? Ar
komunikacija su kolegomis prie bendro projekto geriau žodinė (darysiu
tą ir aną) ar interfeisinė (mano darbo rezultatas atrodys taip - dabar
tu daryk savo, o aš savo ir vėliau sujungsim)? Kažkas pasiteisina ir
džiaugiesi gavęs papildomą patirties tašką. Kažkas nepavyksta - gali
ištrinti kodą ir rašyti iš naujo. Jokių įkalčių, ir net nemanau ar
galima būtų dėl kažko kaltinti.

Vieną vakarą, po darbo pokalbio su mano kursioku, direktorius manęs
paklausė - "Kaip manai, ar iš jo gali išeiti tikrai geras
programuotojas?" "Tikrai gali, kodėl?" - atsakiau klausimu į
klausimą. "Aš galvoju apie jį kaip molį iš kurio galima nužiesti
tikrai gerą specialistą, bet bijau, kad po metų pabėgs." Net nepamenu
ką atsakiau, bet su kursioku per metus kartu skaitydami literatūrą ir
tyliai eksperimentuodami išmokome dirbti tandemu ir sąmoningai didinome
savo darbo kokybę.

Iš čia iškyla dar vienas mažas pastebėjimas: kai išsiriti iš žalio
jaunėlio kiauto ir tampi naudingu jaunu profesionalu - darbdavio
ekonominė laimė sutaupyti pavirsta lūkesčiu. Pranašumas tada yra jūsų
pusėje.


## Darbovietės svarba

Toliau Austėja klausia, kur jos teorinis specialistas dirbęs
kompanijoje, naudojusioje voratinkliais apskrętusias 2005-ųjų
technologijas ir **aktyviai nesidomėjęs papildomai** galėtų
įsidarbinti. Ir atsako - niekur, nes svarbiausia yra įsisukti ten, kur
galėtum gauti kuo daugiau žinių.

Klausimas sukurti perspektyvai: turite du sąlyginai lygius kandidatus,
išskyrus - vienas dirbo Facebook, kitas - kažkokiam startuolyje, kuris
po metų veiklos bankrutavo, nes baigėsi pinigai. Kurį įdarbintumėt?
Prisiekiu, daugelis, tame tarpe ir aš, pirmiausia sako "tai aišku, kad
tą kuris dirbo Facebook". Ką tai reiškia iš tikrųjų - žmogus praėjo
sunkų interviu procesą ir ten dirbo, naudodamas jam jau paruoštus ir
patiektus sudėtingus įrankius pagreitinančius darbą - labai tikėtina,
kad be jų - jis kaip be rankų. Tuo tarpu, vargšas kątik praradęs
darbą, visus įrankius susirinko arba susikūrė - pats. Tai dabar kuris
iš jų atrodo geresnis? Šią istoriją išgirdau iš dabartinio savo
vadovo.

Įmonės, kur dirbai anksčiau, pavadinimas turi tiek pat įtakos, kiek
universiteto - gali atidaryti duris[\[2\]](#footnotes-20130215), bet
niekam nebus įdomu "ką mokeisi", nes svarbiausia "ką
moki."[\[3\]](#footnotes-20130215)

Kai aš pirmąkart įsidarbinau - didžiausia ir dažniausiai linksniuojama
kompanija buvo "Gaumina". Aš dirbau smulkesnėje ir mažiau žinomoje,
bet su gražiu logotipu ir draugišku kolektyvu ir vadvou. Po to dirbau
prie daniško pramogų portalo apie kurį girdėjo tik vienetai, bet
būtent tada su kolegomis sukūriau sistemą, kuria didžiuojuosi iki
šiol[\[4\]](#footnotes-20140215) ir kurią turėjau progą pristatyti
tarp tokių grandų kaip Oracle, Nokia, IBM ir pačiam interneto
kūrėjui - Tim Berners-Lee[\[5\]](#footnotes-20140215). Tik dabartinę
mano kompaniją vis pamini
[Financial Times](http://www.ft.com/cms/s/0/9543a286-cd1f-11e2-9efe-00144feab7de.html#axzz2tPUwSg6K),
[Business Insider](http://www.businessinsider.com/yplan-app-hurricane-sandy-2013-12),
[Bloomberg](http://www.bloomberg.com/news/2014-01-30/for-silicon-roundabout-startup-recruiting-still-the-biggest-obstacle.html)
(ir
[TV](http://www.bloomberg.com/video/new-app-brings-event-ticketing-market-to-mobile-QUEneAFwQveDtpommwNzJg.html)),
[Forbes](http://www.forbes.com/sites/davidprosser/2013/12/13/five-small-companies-cashing-in-thanks-to-the-cloud/)
ir dar daug
[kitų](http://www.nytimes.com/2013/11/24/nyregion/finding-events-to-attend-on-a-whim.html?_r=0).
Aš ten dirbu tikrai ne dėl to, kad komanda yra dideli daniškų komiksų
fanai.

Iš kitos barikadų pusės - per paskutinius metus teko pravesti virš
trisdešimt techninių intervių. Visi kandidatai "ant popieriaus" atrodo
įspūdingai - nepakartojama įvaldytų technologijų puokštė, kuri, deja,
dažniausiai per pirmas dvidešimt minučių nuvysta. Tad jeigu parašėte,
kad naudojate technologiją "Y" ir aš ją žinau, tai būkite tikras kad
aš iškapstysiu kaip gerai suprantate tos technologijos
vidurius[\[6\]](#footnotes-20140215).

Primenu - jei programuotojas neišmano kaip veikia jo naudojami
įrankiai, tai jo efektyvumas yra apribotas tais įrankiais. Jeigu
sakysite, jog "problemą išspręsiu su A ir B," bet nesugebate atsakyti
"kodėl" daugiau negu "jie skirti šiai problemai spręsti." - baigsis
prastai. Dabar įvairiausių įrankių, bibliotekų, karkasų ir kitokių
priemonių padedančių spręsti problemas tūkstančiai, todėl aš noriu
išgirsti - kodėl A ir B, o ne C ir D? Aš noriu išgirsti pagrindines
detales. Aš noriu išgirsti apie analizę. Aš noriu išgirsti apie
sudetingus priimtus sprendimus ir jų poveikį, o ne aklą badymą pirštu,
"nes dokumentacija taip rašo" arba "tai mano vyresnis kolega padarė
sprendimą." Taip taip, per interviu girdėjau ir tokius
pasiteisinimus. Kitais žodžiais tariant - reikia žmonių kurie supranta
ką daro, o ne aklai bado pirštais.

Taigi viso šio paragrafo esmė yra tokia, kad nuo darbovietės niekas
nepriklauso

> Viskas priklauso nuo jūsų.

Ir net jei nepasisekė, nes jūsų kolegos įsikonservavę, o vadovas
nesupranta kas vyksta - tik nuo jūsų vieno priklauso jūsų karjeros
ateitis[\[7\]](#footnotes-20140215). Atsiminkite - jūsų siekis privalo
būti įgyti patirties, kitaip pats užsikonservuosite ir liksite greitai
nusibostančiu bambekliu - "niekas nesikeičia, visada tas pats". Aišku
nesikeičia, kai nėra kas keičia.


## Viršvalandžiai

Pasak pinigų kartos straipsnio - viršvalandžiai atsiranda dėl dėjusių
ant kokybės darbdavių, nemokančių efektyvaus projektų valdymo. Niekam
nerūpi įstatymai, o programuotojams visada patinka pasėdėti
ilgiau.

Realybė, deja, yra žymiai sudėtingesnė, nes viršvalandžiai atsiranda
dėl kelių priežasčių, o neefektyvus projekto valdymas yra mažiausia iš
jų.

Pirmiausia - pats programuotojas. Projektai pagal apibrėžimą turi
pabaigos datą. Programuotojui tenka įsivertinti užduotį ir nors su
laiku ir patirtimi įvertinimai būna tikslesni, jie 100%
prašauna. Nesvarbu ar matuojama valandom ar "darbo vienetais" - tas
išmatavimas yra tikslus šiandien ir smarkiai atsiliks rytoj. Net tas
pats Agile[\[8\]](#footnotes-20140215) yra sukurtas sušvelninti šiai
realybei, o ne ją išspręsti.

Paprastas principas, padėjęs man kurį laiką suvaldyti viršvalandžius
karjeros pradžioje - visada padaryti daugiau negu pažadi
(_underpromise and overdeliver_). Raktas čia - neprisižadėti. Nerealūs
pažadai, neįgyvendinti, nuvils ir projektų vadovą ir klientą ir pačiam
bus nemalonu. Tiesa, kad ir kokia negraži ji būtų, visada yra geriau
negu neįgyvendintas pažadas.

Antra - kompetencijos trūkumas. Niekur nemačiau, kad vadovai duotų
programuotojams ridenti sizifo akmenį į kalną. Labai dažnai užduotys
būna atitaikytos pagal gebėjimus. Čia žiauri tiesa yra tokia, jog
jeigu prie užduoties tenka praleisti dvigubai ar trigubai daugiau
laiko, nei planuota, tai - kompetencijos arba tingėjimo
klausimas. Pirmu atveju, gera naujiena ta, jog jeigu mokaisi - tai
kitąkart tokią ir panašias užduotis išspręsi greičiau. Antru atveju -
už viršvalandžius tinginiams niekas nemoka ir neprivalo mokėti.

Trečia priežastis - kitas programuotojas. Deja, dažnai dirbam ne po
vieną, ir ne visi turi išugdytą atsakomybės jausmą arba dėl dviejų
aukščiau išvardintų priežasčių - nepadaro darbo laiku. Kas lieka? Gali
ramiai miegoti nes "ne tavo reikalas" arba nemiegoti ir įgauti daugiau
pasitikėjimo. Man yra tekę daryti (sakoma, kad tarp bankininkų
paplitusį) "stebuklingajį ratą" (_the magic roundabout_) - dirbti iki
7am, grįžti namo, nusnausti, nusiprausti ir prieš 10am vėl būti
darbe - būtent dėl tokios priežasties, kai paaiškėjo, kad kolega per
dvi savaites nepadarė absoliučiai nieko ir paskutinę dieną prieš
pristatymą pasiėmė atostogas. Mes per naktį projektą pavertėm
"pristatomu" parodoje. Manimi buvo pasitikima labiau, o atlyginimas
jau ir taip padvigubėjęs anksčiau - dar padidėjo.


## Išsiskyrimas ir nauja pradžia

Taigi, jaunas profesionale, kasdien jauti jog sprendžiamos užduotys
dažniau yra lengvesnės, nei sunkesnės? Per paskutinį pusmetį tau davė
didžiausius įmonės projektus ir tu nieko nenuvylei? Laikas siekti
kažko didesnio ir įdomesnio ir vienas iš žingsnių yra pasikalbėti su
savo vadovu. Jeigu jums rūpi pinigai - galima kalbėti apie didesnį
atlygį, bet neįsižeiskite jei jums nepasiūlys daugiau. Galbūt tiesiog
ekonomiškai neapsimoka, lygiai taip pat kaip jums ekonomiškai
neapsimoka ten pasilikti.

Jeigu jums pinigai yra tik malonus šalutinis darbo prie įdomių
projektų efektas - laikas pasidairyti į kompanijas kurios tokius
projektus kuria ar vysto. Bet kuriuo atveju tai jums išeis į naudą
visomis prasmėmis.

Kai man teko išeiti iš savo pirmo darbo, deja ne viskas buvo sviestu
patepta. Tada "[Atleisk savo šefą](http://atleisk-savo-sefa.lt)" dar
nebuvo, bet buvo darbo kodeksas - jį perskaičiau ir labai
rekomenduoju. Kaip atleisti šefą nesužinojau, bet nusibrėžiau tam
tikrą ribą, ką praleisiu pro akis, o už ką tikrai
supyksiu. Džiaugiuosi, kad galų gale išsiskyrėm draugiškai, tą ribą
galėjau pamiršti, o mano naujas darbas davė naujų iššūkių ir dvigubai
didesnį atlyginimą.


## Santrauka

Jei norite būti programuotojas kuris moka efektyviai spręsti
problemas - pirmiausia jums reikės suvaldyti savo lūkesčius, kurie
smarkiai prasilenks su realybe. Nuo jūsų požiūrio į tai priklausys ar
laimingai šuoliuosite karjeros laiptais ar liksite vietoje. Atėjus
laikui pajusite tą alkį, kuris paskatins jus siekti daugiau. Ne visi
išgalės įpirkti tokio specialisto paslaugas ir jūs dirbsite kitur,
prie sudėtingesnių ir įdomesnių projektų, ir uždirbsite daugiau. Kol
vėl pakils tas alkis.

Ir, garantuoju, sunkiai prisiminsite savo pirmąją algą, kol kas nors
nepradės dėl jos dydžio garsiai skųstis.

_Komentuoti galima [Facebook](https://www.facebook.com/seporaitis/posts/10202205377590076), [Google+](https://plus.google.com/104697731557905278332/posts/9cLRh4ZAkH3) arba <a href="mailto:julius@seporaitis.net">el. paštu</a>_


<a name="footnotes-20140215"></a>

## Nuorodos

\[1\]: [Why Generation Y Yuppies Are Unhappy](http://www.huffingtonpost.com/wait-but-why/generation-y-unhappy_b_3930620.html)

\[2\]: [Diplomas teisių neduoda, bet su juo būna lengviau](http://www.seporaitis.lt/mintys/2012/11/08/diplomo-reikia-jums-o-ne-jusu-darbui/)

\[3\]: [Naujiena: Diplomo jums nebereikia](http://protokolai.com/2012/11/18/naujiena-diplomo-jums-nebereikia/)

\[4\]: [There is a problem with web frameworks](http://seporaitis.net/2012/02/27/there-is-a-problem-with-web-frameworks/)

\[5\]: [Huberiai nustebino amerikonus savo pasiekimais](http://hubvilnius.lt/blog/huberiai-nustebino-amerikonus-savo-pasiekimais/) - ne "nustebino", bet "aplenkė" šiuo atveju yra geresnis žodis

\[6\]: [The Anatomy of the Perfect Technical Interview from a Former Amazon VP](http://www.firstround.com/article/The-anatomy-of-the-perfect-technical-interview-from-a-former-Amazon-VP)

\[7\]: [Dirbate bjaurų darbą? Jūsų problema](http://protokolai.com/2013/05/12/dirbate-bjauru-darba-jusu-problema/)

\[8\]: [Agile software development](http://en.wikipedia.org/wiki/Agile_software_development)
