---
layout: post
title: "Skenduolis"
description: "Įspūdžiai ir nuotraukos iš interaktyvaus spektaklio Londone."
category: mintys
tags: [spektaklis, punchdrunk, the drowned man]
image:
  feature: posts/2013-10-31-skenduolis-2.jpg
  author: Punchdrunk UK
  source: http://bit.ly/17B2LyU
---

<figure>
  <iframe width="400" height="80" src="https://rd.io/i/QfvmdTdxi_o/" frameborder="0"></iframe>
  <figcaption>Prieš pradedant skaityti rekomenduoju paleisti šią melodiją. <br/> Nuoroda į <a href="http://bit.ly/1bQrD2r">YouTube</a> jei nenaudoji Rdio.</figcaption>
</figure>

Prieblanda ir sausas oras. Gatvė, kurios vienoje pusėje parduotuvė,
siuvykla ir baras, o kitoje - žaliai dažytas, bet jau išblukęs pakelės
motelis. Kaip iš senų filmų, toks kuriame slepiasi žudikai, apsistoja
nepritapėliai arba laimės ieškotojai (ir neradėliai). Tolumoje matosi
stiprios lempos šviesos apšviestas kadilakas ir vielinė tvora. Visa
aplinka - tai per keturis aukštus atkurta 1960-ųjų Holivudo studija,
miškas, gyvenamų vagonėlių parkas ir dykuma.

Žiūrovams galioja tik dvi taisyklės - nekalbėk ir jokiu būdu nenusiimk kaukės:

<figure>
  <img src="http://farm6.staticflickr.com/5261/5559409983_36ed24bf41_b.jpg" />
  <figcaption>Nuotraukos autorė <a href="http://www.flickr.com/photos/notoriousjen/">Jen Gallardo</a></figcaption>
</figure>

Atsargiai ir lėtai vaikštau; dar nemačiau nei vieno aktoriaus, todėl
bandau suprasti ar čia tikrai spektaklis ar aš kątik keliavau
laike. Parduotuvės vitrinoje - senoviški kostiumai ir suknelės, ant
sienos - senas aptrintas plakatas. Siuvykloje kažkas juda - aktorius!
Užeinu į vidų, bet jokios reakcijos. Jis toliau matuoja medžiagos
atraižas. Ant stalo prie kurio jis dirba guli trys užrašų
knygutės. Atsiverčiu vieną, pirmas įrašas "1962 July 22nd", šalia
įrašytas žmogaus vardas, "Kelnės" ir krūva skaičių - manau
išmatavimai. Iš lėto praverčiu visą knygutę - užsakymai tęsiasi iki
1963-ų Sausio. Suprantu, kad šis siuvėjas nėra pagrindinis aktorius ir
apsisukęs žengiu laukan.

<figure>
  <img src="/images/2013-10-31-kadilakas.jpg" />
  <figcaption>Nuotraukos autorius <a href="http://bit.ly/17B2LyU">Punchdrunk UK</a></figcaption>
</figure>

Pamatau aktorę įbėgant į vieną iš motelio kambarių - nuseku iš paskos
su dar dešimčia kaukėtų siluetų. Viena kambario siena nukrauta senais
odiniais apdriskusiais lagaminais. Iš kai kurių kyšo marškinių
rankovės, kelnių klešnės arba margos suknelės kampas. Vienintelės
kambaryje lempos siūlas dega oranžine šviesa - prieblanda. Atsisėdu
ant lovos krašto. Šalia prie kosmetinio staliuko, blausioje šviesoje,
mergina šukuojasi plaukus, kai į motelio kambarį įžengia jaunas vyras
su apvaliais akinukais, kažkada baltais bet pageltusiais marškiniais
ir petnešų prilaikomomis plačiomis kelnėmis:

\- Na, nusišypsok, sese! - sudainuoja dainą - Šiandien tau pasiseks, Fėja!

Pro langus matau praeinančių žmonių su kaukėmis siluetus - kiti
žiūrovai. Vienas siluetas akimirkai sustoja ir žiūri pro langą, bet
staiga nusisuka ir dingsta.

<figure>
  <img src="/images/2013-10-31-tvora.jpg" />
  <figcaption>Nuotraukos autorius <a href="http://bit.ly/17B2LyU">Punchdrunk UK</a></figcaption>
</figure>

Fėjos broliui išėjus ji baigia rengtis ir eina į aktorių atranką - pro
metalinius vartus su užrašu "Temple Pictures Casting Gate". Tačiau
mano dėmesį patraukia būdelė su didžiuliu langu be stiklo. Viduje,
kojas ant stalo susimetęs, sėdi uniformuotas vyras su policininko
berete ant galvos, kavos puodeliu vienoje ir knyga kitoje rankoje;
"Security" užrašas puošia jo smėlio spalvos uniformos petį.

Ir staiga atsitinka kažkas netikėto - į būdelę įeina dar vienas
kaukėtas žiūrovas ir pradeda raustis po popierius. Sargas,
bekeldamas puodelį prie lūpų, atsisuka į mus. Laukiu, atrodo tuoj
lieps neždintis, bet iš jo veido išraiškos panašu, kad jis mūsų net
nemato, lyg mūsų ten net nebūtų.

Jaučiuosi kaip vaiduoklis.

Po valandos lakstymo paskui aktorius vėl einu pro motelį ir man širdis
nukrenta į kulnus kai pasižiūriu pro langą kas vyksta kambaryje,
kuriame aš sėdėjau ant lovos prieš valandą.

Blausioje šviesoje, priešais kosmetinį staliuką, mergina šukuojasi
plaukus, o ant lovos sėdi vienas kaukėtas siluetas. Pro mane prabėga
ir į kambarį įžengia jaunas vaikinas apvaliais akinukais:

\- Na, nusišypsok, sese! - ...

Akimirkai man pasidaro sunku suvokti kur aš iš tiesų esu: ar sėdžiu
motelio viduje ant lovos ir matau save pro langą ar stoviu lauke ir
pro langą žiūriu į savo paties vaiduoklį?

<figure>
  <img src="/images/2013-10-31-mistika.jpg" />
  <figcaption>Nuotraukos autorius <a href="http://bit.ly/17B2LyU">Punchdrunk UK</a></figcaption>
</figure>

Štai tokie, sveiką protą verčiantys pamiršti, įspūdžiai iš trijų
valandų trukmės interaktyvaus spektaklio Londone - "The Drowned Man: A
Hollywood Fable". Spektaklio, kuriame persipina dvi pagrindinės ir
keletas smulkesnių siužeto linijų, o žiūrovai yra laisvi būti patys
sau režisieriais, sekti pasirinktus aktorius ir pamatyti kokia
istorija atsivers prieš akis. O kai kurios istorijos ir scenos
nenusileidžia David'o Lynch'o fantazijoms.

Aš nežinau kiek laiko ir pinigų Punchdrunk, spektaklio prodiuseriai,
investavo į detales, bet jos atima žadą. Meilės laiškai? Taip, gali
skaityti ir tau atsivers dar viena, nematoma, spektaklio
dalis. Laikraščiai? Taip. Knygos? Taip. Gyvenamas vagonėlis su
sujaukta patalyne, nutrintais veidrodžiais, kaubojiškom kepurėm,
senomis "Playboy" iškarpomis. Žinoma! Labai svarbų vaidmenį atlieka
kintantis apšvietimas, fone grojanti muzika kartais leidžia suprasti
aktoriaus jausmus arba sukelia dar didesnę įtampą, o kartkartėmis
žaidžiama net kvapais (miško scenoje). Tik spėk dalinti laiką tarp
aktoriaus ir aplinkos, nes norisi pažinti ir suprasti abu.

Keletas patarimų planuojantiems eiti į šį spektaklį:

__Net nesitikėkit visų siužeto linijų pamatyti vieno apsilankymo
metu.__

Visos istorijos yra įdomios ir gana ilgos. Trijų valandų užteks
pamatyti gal tik vieną ar dvi. Aš tikriausiai grįšiu dar bent kartą
susipažinti su scenomis ir istorijomis, kurių neradau arba nespėjau
pamatyti.

__Išsirinkite aktorių ir lakstykite iš paskos.__

Prieš įeinant į spektaklį prie durų įbruka bukletą su pagrindinių
veikėjų vardais ir jų istorijomis, kad būtų lengviau juos
atpažinti. Galima specialiai jų ieškoti arba, kaip aš, sutikti
atsitiktinai įpusėjus spektakliui. Keistas jausmas apima, kada gali
būti vienu žingsniu priekyje nei aktorius ar kiti žiūrovai. Kaip koks
pranašas - pats pirmas nueini prie išėjimo ir lauki kol aktorius
ateis, o už jo atseks keliasdešimt kaukėtų žiūrovų.

__Būtinai eikite keliese.__

Po spektaklio visi susirenka 60-ųjų
_[spykyzi](http://en.wikipedia.org/wiki/Speakeasy)_ stiliaus bare ir
galima prie stiklinės burbono arba šampano taurės sudėlioti dar
sudėtingesnę istoriją iš atskirai matytų detalių. Aš po spektaklio
sutikau kolegę, kuri matė visiškai kitokias scenas ir buvo visiškai
kitose vietose negu aš. Kartais dalinantis įspūdžiais atrodė, jog mes
buvom skirtinguose spektakliuose.

__Nevaikščiokit susikibę už rankų.__

Tai galioja jei einate su antra puse. Visų pirma, tai yra žiauriai
neįdomu matyti tą patį ir po to aptarinėti tą patį vietoj to, kad
sudėlioti didesnį paveikslą iš atskirų scenų. O antra, tokie
oportunistai kaip aš, kurie nelaukia "ar aktorius dar grįš į sceną"
(nes ne - negrįš), bando užbėgti užhipnotizuotai publikai už akių ir
prasibrauti arčiau išeinančio aktoriaus. Nori nenori, ypač į
spektaklio pabaigą, kai vis daugiau žmonių "pagauna" pagrindinius
aktorius, pasidaro vis sunkiau laviruoti ir yra labai nemalonu, bet
būtina eiti kiaurai visokias susikibusias rankas. Dariau tai iš ne iš
malonumo, bet dėl to, kad nuolatinėje prieblandoje nelabai matosi tie
susikibę pirštai, bet pastebėjau kad ir ne vienas toks "na jūs čia
pamiegokit, bet aš tai einu iš paskos" buvau.

Taigi, padarykit paslaugą sau ir kitiem - paleiskit vienas kitą ir po
trijų valandų turėsit apie ką kalbėti iki kito ryto.

__Nebijokit tyrinėti.__

Aš gal trečdalį laiko buvau užstrigęs viename aukšte (iš keturių), nes
galvojau, kad durys su žaliu "EXIT" ženklu yra išėjimas iš
spektaklio. Kaip vėliau pasirodė besivejant vieną aktorių - išėjimai
ir yra tam, kad pereiti iš vieno aukšto į kitą, o skirtinguose
aukštuose - skirtingos scenos. Galima liesti viską, aš net gailiuosi,
kad neparagavau kas buvo tame burbono butelyje iš kurio aktoriai sau
pilstė šotus vaidinimo metu.

Kuo daugiau sau leisi - tuo įdomesnės bus istorijos. Peržengti ribą
yra sunku. Aš vos neprikroviau į kelnes "treileryje" nuvertęs žvakę į
popierių krūvą - vienintelė mintis buvo "dabar tai šakės", nes aplink
"treilerį" vien medžiai, o grindys nusėtos atplyšusia medžių žieve ir
sausais lapais - kaip tikrame miške. Pats tas gaisrui. Pasirodo, žvakė
buvo elektrinė, o jos mirgėjimas buvo toks be proto įtikinamas.

Jeigu visgi perlenksit lazdą - iš niekur atsiras figūra su juoda kauke
ir jus sustabdys. Tai salės darbuotojai ir jie nematomi stovi
šešėliuose kur reikia priežiūros arba laiptinėje, kur galima jų
pasiklausti kur vyksta veiksmas. Kartais lakstant tamsiais koridoriais
tik po kelių minučių supranti, kad pralėkei tokį tvarkos sargą, kuris
su juoda kauke ir juodai apsirengęs, sukryžiuotomis rankomis, stovėjo
ten toje tamsioje sienos nišoje.

__Avalynė.__

Kaip jau minėjau - detalumas neįtikėtinas. Dykumos scenoje teks
braidyti po smėlį; miške ir "treilerių" parke - gruntas nelygus ir
pilnas medžių atplaišų. Teks užkopti per nemažai laiptų pakopų, tad
pagailėkit savo išeiginių batų ir įsimeskit kažką patogaus bet
paprasto.

Jei dar neaišku, tai aš rekomenduoju šį spektaklį visomis savo
galūnėmis. Spektaklį rodys iki gruodžio 31d., kaina svyruoja nuo 40
iki 90 svarų, priklausomai nuo to, kada leis įeiti (pradžioje, 20min
po, 30min po ir 40min po) ir ar parodys vieną papildomą kambarį,
kuriame kaip girdėjau galima pamatyti viso šio teatro poligono maketą
ir susipažinti su visomis istorijomis kurios jame vyks. Bilietus
galima įsigyti per [YPlan](http://bit.ly/1glvrP9) arba
[National Theatre](http://bit.ly/thedrownedman) kasose.

Ir pabaigai - video reklama, kurioje autentiški vaizdai iš spektaklio.

<figure>
  <iframe width="480" height="360" src="//www.youtube-nocookie.com/embed/DZKNNMombV8" frameborder="0" allowfullscreen></iframe>
</figure>

Jeigu įtikinau, tai pasiimkit ir mane kartu.
