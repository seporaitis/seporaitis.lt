---
layout: post
title: "Labas, kaip sekasi?"
description: Kaip mane gazdindavo "Hi how are you?"
category: mintys
tags: [lietuva]
comments: true
image:
  feature: posts/2013-02-24-labas-kaip-sekasi.jpg
  author: Firat Sola
  source: http://www.flickr.com/photos/62dentavsan/
  style: "background-position: 0px -90px;"
---

_Kol sugalvosiu kaip elgtis su kitu, 8 lapų ilgio, įrašu ir kad
savo naujųjų rezoliuciją (bent vieną įrašą kas mėnesį) įgyvendinčiau -
trumpas intermezzo._

Prieš truputį daugiau nei metus pirmąkart teko nemažai pakeliauti -
tiek po europą, tiek anąpus
[balos](http://en.wikipedia.org/wiki/The_Pond). Vienas keisčiausių
dalykų, su kuriais tada susidūriau, buvo...

<figure>
  <img src="/images/2013-02-24-facebook.png">
  <figcaption>Šitaip, va, neišprusęs buvau</figcaption>
</figure>

Po to pusę metų gyvenau Kopenhagoje ir kolegos rytais sveikinosi
"Hi, how are you?". Vasarą buvau tarptautinėse vestuvėse Vokietijoje -
dažniausias pasisveikinimo būdas: "Helloooo, how are youuuuu?" O dabar
gyvenu Londone. Kolegos darbe, parduotuvėje pardavėjai, sporto klubo
treneriai ir net namo durininkas ryte pasitinka: "Good morning, how
are you?" Aš atsakymą jau išmokau - "Fine, how are you?" arba "Fine,
good day to you (too, sir)". Po šito galima inicijuoti pokalbį apie ką
nors arba skirstytis savais keliais.

Dar iš britų išmokau sakyti "sorry." Netyčia užmynei ant kulno
besisprausdamas į rytinį autobusą? _Sorry._ Parduotuvėje alkūne
užkliudei nepažįstamą? _Sorry._ Susidūrėt siaurame praėjime ir neaišku
kas pirmas turi praeiti? _Sorry._ Nori, kad kažkas tau padėtų -
_Sorry, could you..._ Šitie "sorry" mano supratimu pabrėžia ne
"atsiprašau, kad tave priliečiau", o "atsiprašau, kad įsiveržiau (arba
veržiuosi) į
[tavo teritoriją](http://en.wikipedia.org/wiki/Personal_space)."

Susimąsčiau apie tai tik dabar, susidūręs su dviem nepažįstamais
lietuviais per vieną dieną: legendomis apie didelius cepelinus
apipintame lietuviškame prekybos centre Londone pardavėja abejinga
veido išraiška nuskanavo prekes ir... "Aštuoniolika devyniasdešimt."
Net pasimečiau. Na, bent atsisveikinom su "gero vakaro". Kitas
lietuvis labai norėjo sužinoti apie butų nuomą ir darbą Londone. Gana
keistas pokalbis - "sveikas; sveikas; klausimų tirada; atsakymai" taip
ir užsibaigė - mano atsakymais. Kaip sakoma: _ooooj, nėr už ką._

Nori nenori, tokios mandagybės ir pasisveikinimai klausimais sukuria
malonesnę atmosferą, nesvarbu, kad pats atsakymas į klausimą nelabai
kam rūpi. _Mandagu yra pasidomėti_. Lygiai tas pats atsisveikinant -
yra sveika palikti gerą įspūdį, kad nebūtų diskomforto susitikti dar
kartą. Kai prie to pripranti - žmonės atrodo draugiškesni, linksmesni
ir užmegzti pokalbį (kad ir trumpą - apie nieką) yra daug lengviau.

Ir manau ne be reikalo pirmi lietuviški žodžiai, kurių paprašė
išmokinti kolega portugalas, buvo - "Labas, kaip sekasi?" ir "Gerai."
Dabar rytai ofise (kur oficiali kalba - anglų) prasideda lietuviškai -
"Labas, kaip sekasi, developer?" - "Olá! Puikiai, o kaip tau?"
- "Gerai, gerai."

Gaila tekste nepersiduoda kolegos akcentas, bet rytas darbe - iš karto
linksmesnis.
