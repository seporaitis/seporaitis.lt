---
layout: post
title: "Istorija"
description: Kodėl, tauta atlikusi tokius žygdarbius, niekur nežinoma? Kodėl užsienyje klausia kur ir kas ta Lietuva?
category: mintys
tags: [lietuva, istorija]
---

_Istorija - keistas mokslas - kažkuo panašus į kriptografijos algoritmus:
suskaičiuoti šriftą žinant slaptažodį - lengva, o iššifruoti be
slaptažodžio - labai sunku. Istorijoje, lygiai taip pat, skaičiuojant
metus atbuline tvarka labai nesunku sakyti "X atsitiko, nes Y", ypač
kai laiko tarpas tarp "X" ir "Y" yra nedidelis - juos susieti yra
nesunku. Visai kitas dalykas, kai metai skaičiuojami iš eilės, ir
reikia atsiminti kiekvieną įvykį ir kartu klausti "kodėl?" O atsakymas
į "kodėl?" yra visų iki tol vykusių įvykių suma, kur kai kurie iš
jų yra svarbesni._

Mokykloje taip ir neperkandau istorijos. Viena vertus, dėl to, kad tuo
metu visiškai nesupratau, kaip veikia istorija. Kita vertus, dėl to,
kad turėjau itin griežtą istorijos mokytoją, kuri ruošė
olimpiadininkus nesuprasdama, kad ne kiekvienas gali ir nori būti
istorijos eruditu.

Įsimintiniausia istorijos pamoka buvo, kai reikėjo inscenizuoti
kažkokias Napoleono Bonaparto derybas (su kuo - neatsimenu). Remiantis
medžiaga iš vadovėlio reikėjo sėdint prieš klasę su dviem žaviom
patarėjom atsakinėti _ad hoc_ į klausimus susijusius su XVIII-XIX
a. politika. Jaučiausi absoliučiai bejėgis: "Kodėl priėmėt sprendimą
X?", "Kaip manote, kaip keisis politinė situacija?"; kodėl? kaip
manote? kas dabar bus?

Protingo imperatoriaus patarėjos buvo nuostabios, nes imperatoriui
neriant į knygas ieškoti atsakymo (kaip tai atrodė durna tada ir
dabar), patarėjos kurios daug geriau suvokė kaip veikė to meto
politika - atsakydavo už mane. Kažkur visos vaidybos eigoje iš
mokytojos susilaukiau klausimo - "tu gal durnas, kad nešneki?" Ok,
šitaip tai aš jau nežaisiu ir manęs sena žaba durnium
nevadins. Susikroviau daiktus ir išėjau. Velniop. Progai pasitaikius
perėjau į kitą grupę - kur mokė jos vyras. Entuziazmu gilintis į
istoriją absoliučiai netryškau ir įsižeidęs maištavau toliau - turėjau
nedidelį kiekį paruoštų atsakymų į bet kokį istorinį klausimą: "Kokia
šalis ...?" - "Lietuva", "Kuriais metais ....?" - 1410 Liepos 15d.,
"Kas toks buvo ...?" - "Landsbergis" ir dar kelis. Nesvarbu ar
klausimas apie Lietuvą ar apie Jungtinių Tautų atsiradimą ar apie JAV
- rotuodavau savo atsakymus. Buvo linksma.

Nežinau kaip ten išėjo, bet pataikydavau arba būdavau arti tiesos
pakankamai dažnai, nes atsakymų užteko vidutiniškam pažymiui, net ne
penketui. Man to buvo pakankamai, nes ir taip matėsi, kad aš ne
humanitaras ir nesiruošiu po mokyklos krimsti istorijos.

Ar aš visiškai nieko neišmokau? Priešingai, nors aš maištavau kvailais
atsakymais ir nesupratau kodėl įvyko tas ar anas įvykis, aš puikiai
supratau _kas_ įvyko. Ir besimokydamas mokykloje buvau "nacionalistas"\*
- man buvo įdomu tai, kas susiję su Lietuvos istorija, ypač naujųjų
laikų. Tuos faktus siurbiau iš vadovėlių ir po dvylikos klasių
pagrindinės užsilikusios mintys buvo (ir čia itin svarbu, nes manau
tokios pagrindinės mintys išliko ne man vienam): Lietuva kažkada buvo
didžiausia tauta ir politinė jėga Europoje, su itin gudriais
karvedžiais, paskui subyrėjo, galų gale buvo tąsoma tarp rusų, lenkų,
vokiečių, kol išsivadavo, bet vėl buvo okupuota sovietų, ir galų gale
vėl tapo laisva. Toks standartinis pasididžiavimą, savarankiškumą ir
nepalūžtančios tautos charakteorį simbolizuojantis istorinių
_interpretacijų_ rinkinukas. Išmokau nemėgti lenkų (už Vilnių) ir rusų
(nes faktas jog sovietų sąjunga nėra Rusija kažkaip neužsiakcentavo
irgi) ir Vokiečių kalbos (nes baisi).

Žinojau, kad mano gimtinė buvo pirmoji Europos valstybė įdiegusi
demokratinę konstituciją, beveik tuo pačiu metu kaip JAV. Žinojau, kad
turėjom be proto talentingų poetų, kurie buvo protingi ir net
sovietiniais laikais slėpė savo talentą ir panieką komunizmui tarp
eilučių. Žinojau, kad Lietuva sugriovė sovietų sąjungą (didžiausią
komunistinę valstybę istorijoje) paskelbusi nepriklausomybę ir
sumokėjusi žmonių gyvybėmis per Sausio 13 d. įvykius.

Buvau laimingas kvailys. Bet vis dažniau išnirdavo klausimas - "kodėl,
tauta atlikusi tokius žygdarbius, niekur nežinoma? Kodėl užsienyje
klausia kur ir kas ta Lietuva? Juk pas kažką Europos istorijos
vadovėliuose turėtų būti užsiminta apie tokią šalį? Juk aš nors
neišvardinčiau JAV valstijų, bet kur kokios Europos valstybės -
žinau, tikėtina jog tas pats ir kitur. Tai kodėl taip nėra?"

Studijuodamas pirmame kurse, vieną vakarą aptikau nuorodą į kelių
šimtų skaidrių prezentaciją apie Lietuvos istoriją. Datos, žmonės,
vietos - ne visai sutapo su tuo, ką girdėjau istorijos pamokose, o
veiksmai ir atoveiksmiai buvo... kaip iš alternatyvios
realybės. Įsisiurbęs varčiau visas skaidres dar ilgai po
vidurnakčio. Kas keisčiausia, kad ta alternatyvi istorija puikiai
užpildydavo tuos tarpus, kurie man buvo neaiškūs, arba visiškai
sujaukdavo smegenis.

Vienas įsimintiniausių faktų(?) buvo apie tai kaip komunizmo idėjos
atejo į Lietuvą (čia atpasakoju iš atminties, nes neturiu tų skaidrių
niekur). Pradžioje propagandistai skleidė idėjas žodžiu ir raštu patys
- kviesdami žmones į komunistų susirinkimus, bet susilaukė ne itin
didelio pasisekimo. Tada jie pradėjo taikytis ne į _tūlą_ lietuvį, o į
inteligentus - rašytojus ir poetus. Ši strategija pasiteisino, liaudis
pamačiusi į komunizmo judejimą vis labiau įsitraukiant elitui(?),
pasekė iš paskos. Ir pasigailėjo, žinoma.

Atrodo nieko naujo, tai buvo istorijos vadovėliuose, tačiau skaidrėse
buvo kai kas naujo - sąrašas tų tautos šviesuolių, kurie įsisuko į
komunistų ratą ir skleidė propagandą. Ir ne, tai nebuvo Salomėja Nėris
ir dar kažkas ten. Ne, ten buvo beveik visi, kurių literatūrą mes
skaitėm per lietuvių literatūros pamokas ir interpretavom jų
egzistencinės tuštumos ir ilgesio persmelktas rašliavas ir privalėjom
interpretuoti būtent taip, pagal programą, ir ne kitaip\*\*. Ir čia tik
vienas pavyzdys, skaidrių buvo keli šimtai, o mano smegenys - buvo
ištaškytos, per lengvas žodis. Buvau kaip Thomas A. Anderson, kuris
kątik prarijo raudoną piliulę paduotą kažkokio neaiškaus tipo juodais
blizgančiais akiniais - kelio atgal nebebuvo.

Tų skaidrių daugiau nežiūrėjau ir jų adresą pamiršau - buvau
šoke. Faktų netikrinau, atrodė jog nesvarbu tiesa tai ar melas nes
supratau, ką reiškia posakis "kiekvienas istorikas kuria savo
istoriją". Atsakymas į klausimą - tai kodėl niekas nežino tokios
didingos Lietuvos - pasidarė aiškus: todėl, kad "tokią Lietuvą" žinom
tik mes patys, susikūrę savo istoriją, kur nepatogiausi faktai yra
nutylėti.

Emocijos aprimo, pradėjau mąstyti: aš neperkandau istorijos
priežastinių ryšių, bet ir retai kada tikrindavau faktus iš
vadovėlių. Ypač istorijos. Ji man tiesiog nebuvo svarbi. Kokia
kvailystė! Būtent nuo tada aš _sąmoningai_ pradėjau tikrinti faktus.

Nesenai štai toks labai pasididžiavimo kupinas paveiksliukas pradėjo
"lakstyti" feisbuke:

<figure>
  <img src="/images/2013-05-26-faktai-apie-lietuva.png">
  <figcaption>Faktai apie Lietuvą</figcaption>
</figure>

Pagal mano šaltinius (pagrinde - anglišką Vikipediją, kuria aš
pasitikiu labiau nei lietuviška) - iš šių aštuonių faktų tik į du
galima pasakyti "Taip, bet..." Tikslių nuorodų nedėsiu, nes nenoriu
gadinti malonumo.

O vietoj išvadų, tai pasakysiu taip: mano abejingumas istorijai,
smegenų ištaškymas ir grįžimas prie faktų patikrinimo padėjo man tapti
geresniu piliečiu. Ypač per rinkimus, atsirenkant grūdus nuo pelų. Ir
ypatingai smagu kai pamatau jog koks tai politinis liurbis šneka
vieną, o visi faktai rodo priešingai. Didžiuojuosi ir jaučiuosi kaip
koks tai tuzas/politikos ekspertas tada ir žinau, kad smurgis kur
meluoja ir nutyli - mano balso nebegaus. Reikia, kad daugiau žmonių
tokią raudoną piliulę prarytų.


\* - dabar aš nemėgstu to žodžio, nes jis man asocijuojasi su
intelekto trūkumu spinduliuojančiais "lituva lituvams", svastikomis
pasipuošusiais ir skustomis galvomis durniais. Čia aišku galit
ginčytis ir aiškint, kad galbūt čia trys skirtingi dalykai, bet man
vienodai - man jie visi nacionalistai pačia blogiausia įmanoma prasme.

\*\* - interpretacijos,
kur suinterpretavęs pagal savo pasaulėžiūrą, gaudavai šaibą buvo pats
durniausias dalykas _ever_ mokykloje.
