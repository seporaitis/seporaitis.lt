---
layout: post
title: "Kulminacija."
description: "Ką bendro turi du Stanfordo dėstytojai, profesorius iš Vokietijos ir Matematikos ir Informatikos Fakultetas?"
category: mintys
tags: [universitetas]
---

Prieš du metus, tik prasidėjus online kursų karštinei, Freiburgo
universiteto profesorius W. Burgardas e-studentus kvietė atvykti
laikyti [ai-class.com](http://www.ai-class.com/) egzamino, o
išlaikiusiems - atsiųsti oficialų universiteto raštą apie išlaikytus
dirbtinio intelekto kurso kreditus.

ai-class.com, nežinantiems ar pamiršusiems, tai 2011 metų rudenį
vykusi dviejų Stanfordo profesorių - Sebastian Thrun ir Peter Norvig -
avantiūra pamėginti Stanfordo dirbtinio intelekto kursą padaryti
prieinamą visiems. Kad būtų įtikinamiau, jog jie ne tik profesoriai,
bet ir išmano savo dalyko praktinį pritaikymą, verta paminėti, kad
P. Norvig padėjo pamatus Google Translate, kuriuo bent kartą esame
naudojęsi, o S. Thrun sukūrė Google Self Driving Car - t.y autonominį,
save vairuojantį, automobilį. O prof. W. Burgard'as, vieno iš kurso
autorių - S. Thruno, draugas Freiburge.

Kukliai apie šį kursą pranešę ir tikėjęsi vos kelių tūkstančių
nuotolinių studentų... susilaukė milžiniško populiarumo - dar net
neprasidėjus kursams užsiregistravo virš 150 tūkstančių studentų iš
viso pasaulio; žmonės norėjo mokytis (ir padėti vieni kitiems
suprasti)!

Ore sklandė nereali žinių troškimo atmosfera. Iki tol galėjau tik
pasvajoti apie Stanfordo lygio kursą - vienas, nuotolinių studijų,
kreditas kainavo apie `3'000$`. O kaina dar ne viskas - net ir
nuotolinių studijų studentai turi praeiti atranką. Tiesiog
realistiškai nesijaučiau turįs šansą ten kadanors pakliūti. O
čia... šansas pajusti kaip moko ten ir ką išmoksta studentai.

Taigi tąsyk, perskaitęs prof. W. Burgard'o kvietimą, lėktuvo bilietą
nusipirkau net neperskaitęs kvietimo pabaigoje pranešimo stambiu
raudonu šriftu - "vietų nebėra". Teko rašyti tiesiai profesoriui ir
guostis, kad iš didelio džiaugsmo lėktuvo bilietą nusipirkau
neperskaitęs iki galo, galiu egzaminą laikyti nors ir sėdėdamas ant
laiptų, kad tik leistų.

"Na, jei tikrai nusipirkai bilietą - tai atvyk, bet niekam nesigirk,
nes nesutilpsim į auditoriją." - tokį trumpą atsakymą gavau.

Skridau į Frankfurtą, paskutinį vakarą kartojausi žinias egzaminui
viešbutyje - su vos veikiančiu internetu arba bėgiais taip arti, kad
rodės su šluotos galu galėčiau pabelsti pravažiuojantiems į
langus. Kitą rytą traukinys į Freiburgą, egzaminas, traukinys atgal ir
skrydis į Kopenhagą. Ir taip du kartus, nes egzaminas iš dviejų
dalių. Visos avantiūros kaina atrodė didelė, bet įkandama.

Egzaminą išlaikiau, nes tų kursų metu išmokau žiauriai daug ir norėjau
net ir menkiausiai tikimybei esant, mėginti oficialiai įskaityti tas
žinias į savo nutrūkusias studijas, kurias vis galvojau kadanors
užbaigti.

<figure>
  <img src="/images/posts/2013-11-14-iskaita.jpg" />
  <figcaption>Štai taip atrodė įskaitos lapelis.</figcaption>
</figure>

Praėjusį birželį, apsigynęs praktikos ataskaitą ir kursinį darbą,
parašiau prašymą tuos kreditus įskaityti. Lietuvos universitetų
pozicija MOOC atžvilgiu buvo labai aiški - "jie kelia grėsmę" ir "mažai
betrūksta, kad dar ir pradėtų kreditų už juos prašyti".

Nesutinku su tokia nuomone. Kodėl nepasinaudojus proga studentams
leisti mokytis iš geriausių pasaulio universitetų, bet įvertinti
žinias tame universitete, kuriame jie mokosi, laikant tikrą egzaminą?
Žinios juk yra universalios, nesvarbu kur studentas jas įgijo. Tačiau
svarbu kaip jos įsisavintos, todėl universitetui reikia jas
įvertinti.

Ir čia, deja, ne visi yra lygūs - yra viena klausyti užsivedusio apie
savo dalyką dėstytojo įrašo per YouTubę ir visiškai kas kita
nurašinėti depth-first-search pavyzdį nuo lentos, ant kurios
dėstytojas tą pavyzdį prie visų akių nuo knygos nurašė. Spėkit kurio
įdomiau klausytis? YouTube. Paprasčiausiai dėl to, kad vienas
dėstytojas duoda kontekstą kuriame tos žinios veikia ir namų darbus
kurie meta iššūkius ir verčia kapstyti giliau, o kitas tiesiog liepia
atkalti atmintinai ir pakartoti. Ir taip, aš čia kalbu apie blogąja
prasme legendinį MIF'o Dirbtinio Intelekto dėstytoją. Gaila, kad
kitaip negaliu apie jį rašyti.

Taigi, dėl tokio požiūrio, rašydamas prašymą, galvojau, kad tai tik
nieko neduosiantis formalumas, patvirtinantis jog tai buvo tik smagus
pasižaidimas davęs daug žinių. Netgi vengiau parašyti ir paklausti,
koks to prašymo rezultatas, nes jau mintyse žinojau atsakymą. Bet
kadangi darbe yra kas mano norą užbaigti studijas palaiko ir skatina,
vakar parašiau klausimą ar galiu rašyti bakalaurinį ir pridėjau dar
vieną - ar kreditai buvo įskaityti? Atsakymas:

_Laba diena
dirbtinis intelektas įskaitytas.
Dėl bakalaurinio darbo reikia teirautis katedroje. Neužmiršk sausio
pabaigoje ateiti parašyti prašymo grįžimui._

Taigi, MIF'as mane visiškai netikėtai nustebino pačia geriausia
prasme. Dabar liko kelios kitos smulkmenos ir parašyti bakalaurinį
darbą. Bus sunku, bet užsikabinau jau po kursinio darbo - yra žiauriai
įdomu skaityti mokslinius straipsnius ir praplėsti savo akiratį. Ypač,
kai tai padeda geriau suprasti ir kurti sistemas, prie kurių dirbu
kasdien.

Viva la programų sistemos. Be proto laimingas.
