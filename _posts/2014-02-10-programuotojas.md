---
layout: post
title: "Programavimas"
description: "Atsakymas į tokius ezoterinius klausimus kaip: kas yra geras programuotojas ir ar tikrai universitetai atsilieka nuo verslo?"
category: mintys
tags: [gyvenimas, darbas, programavimas]
image:
  feature: desktop.jpg
  author: Julius Seporaitis
---

Pinigų kartoje šiandien pasirodė
[straipsnis](http://www.pinigukarta.lt/blog/it-blogas/darbas-it-sferoje-tamsioji-menulio-puse-i-dalis)
bandantis praskleisti darbo IT užkulisius ir parodyti realybę. Jame
yra tiesos grūdų, tačiau aš noriu dar kartą jį pereiti ir pateikti
vaizdą iš savo varpinės. Juolab, kad, kaip ir (supratau) autorė, dirbu
IT, ir kaip ten sako - "mačiau dalykų".

## Klausimai

Panašių, kaip pinigų kartos autorė, klausimų taip pat sulaukiu. Retai,
bet būna. Niekada neatsakau tiesiai, nes tiesaus atsakymo nėra - aš
tik galiu nukreipti kažkur, kur atsakymą interesantas turės rasti
pats. Kaip koks stereotipinis vienuolis: "Kelią savo pats surasti
turi, jaunasis mokiny."

Jeigu kam dabar mintyse didžiuliais neonais sukasi užrašas
"išsidirbinėtojas", tai turiu jus nuliūdinti, kad deja aš taip
nemanau. Būtent dėl to autorės pateikiami "teisingi" klausimai - ar
sprendimas geras? kokiomis savybėmis pasižymi programuotojas? kokia
yra tipinė darbo diena? - man labai užkliuvo.

Nei į vieną iš jų kažkas iš šono neatsakys - net ir į paskutinį? Kaip
atrodė programuotojo dieną, kai aš dar tik domėjausi tuo ir kaip
atrodė mano - skyrėsi kaip diena ir naktis. Man atrodo svarbiausias
klausimas kurį galima užduoti ir nuo kurio atsakymo turi prasidėti
kelionė: kas yra programuotojas?

Ir stebėtina, bet atsakymas į šį klausimą visada yra tas pats:

> Programuotojas yra efektyvus svetimų problemų sprendėjas.*

\* Kiekviena išspręsta svetima problema - sukuria naują problemą
programuotojui.

Per tokią prizmę žiūrint geriau tampa ne web ar desktop, o kokias
problemas žmogus _nori_ ir moka spręsti. Nemoki spręsti? Internetas
pilnas straipsnių, IT kompanijų blogų[\[1\]](#footnotes-20140210),
kuriuose inžinieriai aprašo, kaip išsprendė vieną ar kitą
problemą. Pirmyn mokytis! Jeigu pavyks išspręsti problemą dar
efektyviau - darbas garantuotas. Jeigu tokią problemą turi ne viena
kompanija - pinigai beveik garantuoti.

Kitas klausimas: kuo galima daugiau pinigų uždirbti - grėbliu ar
kastuvu? Koks stereotipinis treningų nešiotojas, bespjaudamas sėmkę,
galėtų sakyti: "kastuvu, nes didesnis paviršiaus plotas, lengviau
mobilkę iš nagų išmušti." Tikiuosi jau matosi klausimo absurdas.

Programuotojui technologijos yra tik įrankiai - kuo daugiau įvaldai,
tuo plačiau gali pažvelgti į problemos sprendimo būdus ir efektyviau
ją spręsti. Ir net tas "nuolatinis mokymasis" dažnai nėra įgimtas, o
paremtas paprasta logika: jeigu aš visąlaik naudosiu kastuvą, tik
laiko klausimas kada kažkas atvažiuos su ekskavatoriumi. Tikiuosi
pagavote mintį. Pažįstu programuotojų, kurie dirbdami šį darbą
nejaučia jokio entuziazmo, tačiau turi pakankamai užsispyrimo tai
suvokti ir perlipus per save mokytis, nors noro ir nėra.

Kartais net tie patys įrankiai nėra svarbūs, kiek sugebėjimas iš jų
išspausti maksimumą. Žinau žmonių tiek gyvenime, tiek
internete[\[2\]](#footnotes-20140210), kurie problemas išsprendžia su
Exceliu arba Visual Basic'u (kai kurių laikoma "atsilikėlių"
kalba). Ir jūs niekada jų neaplenksite, nes bus per brangu arba žmonės
yra įpratę daryti vienaip ir jūsų sprendimas reikalaus per daug
pastangų pasikeisti[\[3\]](#footnotes-20140210).

Sunku įsivaizduoti, kol pats nesusiduri, kaip kartais idealūs
programuotojų sprendimai sukuria daugiau problemų negu išsprendžia
vien dėl žmogiško faktoriaus arba visos problemos
nesuvokimo[\[4\]](#footnotes-20140210).


## Reklama

Reklama yra gerai ir aš dar kartą pasikartosiu - programuotojų
trūksta. Trūksta ne bet kokių programuotojų, o tokių kurie geba
suprasti problemą, sugalvoti sprendimą ir rašydami programinį kodą
priversti kompiuterį (o dabar jau dažnai ir tūkstančius kompiuterių
vienu metu) išspręsti tą problemą automatiškai ir efektyviai.

Kompanijos, kurios samdo bet ką, nesupranta kiek joms tai
kainuoja[\[5\]](#footnotes-20140210).

Kompanijos, kurios tikrai rūpinasi savo produkto kokybe yra
griežtos. Ir aš kalbu ne šiaip griežtos, o žiauriai griežtos. Čia jums
ne universitetas, kur, tarkime mano kurso laidos įstojusių/pabaigusių
santykis buvo grubiai 70-80%. Geros kompanijos geriausiu atveju priima
1 iš 10 kandidatų. _Geriausiu atveju!_

Silicon Milkroundabout[\[6\]](#footnotes-20140210) (startuolių darbų
mugė Londone) metu šnekėjau su kolegomis iš StackExchange (aš ten
nedirbu, bet man visi programuotojai kolegos). Jie iš šimto kandidatų
priima mažiau nei dešimt. Skamba neįtikinamai, bet procesas yra
išdirbtas iki smulkmenų: trumpas telefoninis interviu susipažinimui,
ilgas telefoninis interviu su techniniais klausimais, jei yra
abejonių - pakartojamas, ir tik tada - interviu ofise. Kartais
kandidatai praleidžia visą dieną atsakinėdami į klausimus ir spręsdami
užduotis.

Kita vertus - universitetai ugdo specifinių uždavinių sprendėjus ir
inovatorius. Reikia suprasti, kad ne visur to reikia. Pažįstu kolegų,
kurie neturi formalaus išsilavinimo, bet daro neįtikėtinus
dalykus. Man pačiam teko techninį interviu vesti kandidatui, kuris,
panašu, buvo dar net nebaigęs mokyklos. Savo _teisingų_ sprendimų
priėmimo greičiu jis nušluostė nosį kai kuriems su aukštuoju. Lygiai
taip pat, priešingai nei autorės patirtis sako, pažįstu žmonių, kurie
pradėjo studijas nežinodami nieko apie programavimą ir dabar sėkmingai
dirba šį darbą.

Dar geriau, kuomet moki programuoti, bet dirbi kažkur kitur ir gali
spręsti savo problemas. Tai išgirdau Kopenhagoje iš vieno
entuziasto[\[7\]](#footnotes-20140210), Clojure programavimo kalbos
naudotojų susibūrime. Man vos žandikaulis nenukrito, kai sužinojau, kad
dienomis jis - didžiausios pasaulio laivybos kompanijos vyriausias
teisininkas, o vakarais - programuotojas mėgėjas.


## Studijos ir specializacijos

Skaitant šią skiltį, prisipažinsiu, skaudėjo.

"Universitetai atsilieka nuo verslo". Pagal tokį požiūrį universitetai
turi ruošti specialistus belekokiam verslui - nuo šabloninių svetainių
kepėjo iki bankinių sistemų specialisto. __NE!__

> Universitetai turi ruošti specialistus, kurie geba išspręsti
> _unikalias_ verslo problemas.

Ir pagal šitą euristiką - didžioji dalis verslo atsilieka. Tai
nereiškia nieko blogo - kai kuriems verslams tiesiog nereikia
drastiškų inovacijų ir tai yra normalu. Bet įsivaizduokit, koks
nusivylimas ateina, kai keturis metus mokęsis ferario gamybos teorijos
būni pasodintas prie žigulio gamybos cecho. Būtent dėl tokio
nusivylimo aš neparašiau savo kursinio ir bakalaurinio ir nebaigiau
universiteto - praradau motyvaciją todėl, kad nemačiau kur ir kaip man
tai gali būti naudinga. Dabar, supratęs savo klaidą, mėginu baigti
studijas ir tai kainuoja nemažus pinigus.

Dar labiau skaudėjo po šito:

_Užtat mokysiesi parašyti kompiliatorių, nes „o gal kada nors teks“. O
nenorėtumėte į programą įtraukti ir orlaivių pilotavimo? Jei kada nors
skrendant lėktuvu nusibaigtų visa įgula. Just in case, žinote._

Skaudėjo, nes aš irgi kažkada galvojau - kam po velnių man reikia
mokytis "parašyti operacinę sistemą", "kompiuterių architektūrą" arba
"kompiuterių tinklus." - operacinės sistemos visos jau parašytos,
naujų kompiuterių niekas (beveik[\[8\]](#footnote-20140210)) neišrado,
o kompiuterių tinklams naudoti yra krūvos bibliotekų.

Per paskutinį pusmetį man teko pasiraitojus rankoves krapštytis
operacinės sistemos branduolio kode, tiesiogiai dirbančiame su
atminties paskirstymu kompiuterių tinklų paketams, nes viena tinklo
bibliotekas naudojanti programa veikė ne taip kaip turėtų ir net ne
taip kaip dokumentacija teigė. Kaip jums sutapimas? Visi trys kurių
kračiausi. Galėjau eiti prie kito uždavinio ir numykti nekompetetingu
"čia jau nebe mirtingiesiems suprasti operacinės sistemos vingrybes",
bet džiaugiuosi, kad kažkada užteko sveiko proto ir per paskaitas
klausiau, o kai nebuvau paskaitose - skaičiau konspektus ir domėjausi
savarankiškai. Problemą išsprendžiau.

Užsieniečiai sako - palaiminti yra tamsuoliai (_ignorance is a
bliss_), taip ir čia - naudoji programavimo kalbą, jai yra parašytas
kompiliatorius arba interpretatorius. Kaip ir viskas aišku, jeigu
kažkas neveikia - kalta kalba, kompiliatorius arba
interpretatorius. Čia ir yra tas tamsumas, kur pasislepia visos
problemos, po to kai "viskas" išbandyta.

> Programuotojo efektyvumas yra tiesiogiai proporcingas įrankių
> išmanymo gyliui.

Intuityvu - jeigu programuotojas išmano tik kažkokią biblioteką, savo
sprendimą jis galės optimizuoti tik tiek kiek ta biblioteka leidžia (o
daugiau bus "na, čia jau nebegaliu nieko padaryti, šitas X man to
neleidžia.") Jeigu programuotojas išmano tik programavimo kalbą, savo
sprendimą galės optimizuoti tik tiek kiek ta kalba leidžia ("na, šita
kalba yra lėtesnė negu ta kita, bet aš jos nemoku"). Jeigu jis
supranta _kaip_ programavimo kalba bendrauja su kompiuteriu, jis galės
optimizuoti savo kodą, taip kad jis veiktų efektyviausiai.

Dar šį savaitgalį skaičiau Python programavimo kalbos kodą ir
aiškinausi kaip veikia sąrašai ir jų
rūšiavimas[\[9\]](#footnotes-20140210) žemiausiame lygyje. Yra viena
iškviesti funkciją `sort` ir visai kas kita suprasti kaip ji
veikia. Atėmė pusdienį, bet net neabejoju, kad laikui atėjus -
pravers.

Vėlgi, ne visuomet to reikia ir tai yra normalu. Tačiau jeigu kadanors
svajojate dirbti Facebook (arba sukurti savo Facebook), tai
pagalvokite, kad viena iš problemų, yra tai kad jų svetainės kodas
veikia nepakankamai greitai. Perrašyti
9.2mln[\[10\]](#footnotes-20140210) kodo eilučių greitesne
programavimo kalba nesustabdant kasdienio darbo - laiko ir kaštų
prasme yra žingsnis į bedugnę[\[11\]](#footnote-20140210). Kas lieka?
Nusipirkti daugiau serverių arba perrašyti kompiliatorių, ką Facebook
inžinieriai sėkmingai ir padarė[\[12\]](#footnote-20140210). Lygiai
dėl tos pačios priežasties jie perdirbo visiems įprastą duomenų centrų
architektūrą[\[13\]](#footnote-20140210). Net neabejoju, kad tai
padarę inžinieriai yra kompanijos herojai.

Ta nereikšminga pusė sekundės sutaupyta atsakyti vienai užklausai
išsiverčia į sutaupytus milijonus dolerių, kai kalba eina apie
dešimtis ar net šimtus tūkstančių serverių, generuojančių jūsų
Facebook naujienų sieną.


## Išvados

Manau, kad mano ir Austėjos straipsnio pinigų kartoje pagrindinė
mintis iš esmės sutampa, tačiau aš pasirinkau kiek kitokią
argumentaciją. Programuotojo gyvenimas tikrai nėra aukso plytelėmis
grįstas. Priešingai - daug intensyvaus protinio darbo, dažnai
nedėkingo - nes su kiekviena išspręsta problema programuotojas
susikuria uždavinį sau - prižiūrėti ir vystyti kodą. Ir tik nuo
sugebėjimo spręsti problemas ir įrankių įvaldymo priklausys ar gausite
kasdienines užduotis ar darysite tai ko galbūt dar niekas nedarė prieš
jus. Taip kad jeigu ruošiatės programuotojo karjerai - pradėkite nuo
problemos kurią galite išspręsti paieškų. Nebūtina ieškoti toli ir
iškart dairytis į studijas ar pinigus - išspręskitę bent vieną
problemą sau ar draugams ir jeigu pagaus kablys - pirmyn, jūs jau
judate teisingu keliu.

_Komentarai [Facebook](https://www.facebook.com/seporaitis/posts/10202177469372388) ir [Google+](https://plus.google.com/104697731557905278332/posts/BvZre32dUpE)_

Ir [antra dalis](http://www.seporaitis.lt/mintys/2014/02/15/programavimas-ii/).

<a name="footnotes-20140210"></a>

## Nuorodos

_Pačiai pabaigai - keletas nuorodų, naudotų tekste. Jų sekti nebūtina,
jeigu tikite tuo ką parašiau, tačiau naudinga jeigu bandysite suprasti
iš kur kyla viena ar kita mano nuomonė arba norite patikrinti faktus._


\[1\]: [Facebook Engineering](https://www.facebook.com/Engineering), [Twitter Engineering](https://engineering.twitter.com), [LinkedIn Engineering](https://engineering.linkedin.com), [Netflix Tech Blog](http://techblog.netflix.com), [Code as Craft](http://codeascraft.com).

\[2\]: [My friends call me a scumbag because I automate my work when I was hired to do it manually. Am I?](http://www.reddit.com/r/AskReddit/comments/vomtn/update_my_friends_call_me_a_scumbag_because_i)

\[3\]: [Kodėl susifakapina technologijų startupai?](http://www.commonsense.lt/2014/02/01/kodel-susifakapina-technologiniai-startapai/)

\[4\]: [We are not normal people](http://justinjackson.ca/we-are-not-normal-people/?utm_content=buffer495cb)

\[6\]: [Bad Indian Programmers](http://www.srirangan.net/2013-10-bad-indian-programmers)

\[6\]: [Silicon Milkroundabout](http://siliconmilkroundabout.com)

\[7\]: [Zed Shaw on Programming](http://www.spyfoos.com/blog/2010/04/30/zed-shaw-on-programming/)

\[8\]: [D-Wave Systems](http://en.wikipedia.org/wiki/D-Wave_Systems) - kvantinių kompiuterių kūrėjai.

\[9\]: [Python list sorting documentation](http://hg.python.org/cpython/file/6b850722849e/Objects/listsort.txt)

\[10\]: [How many lines of code is Facebook?](http://www.quora.com/How-large-is-Facebooks-codebase/answer/Evan-Priestley)

\[11\]: [Things You Should Never Do, Part I](http://www.joelonsoftware.com/articles/fog0000000069.html)

\[12\]: [Facebook Speeds Development With “HipHop Virtual Machine”, A 60% Faster PHP Executor](http://techcrunch.com/2011/12/09/hiphop-virtual-machine/)

\[13\]: [Open Compute Project](http://www.opencompute.org/)
