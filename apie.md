---
layout: post
permalink: /apie/index.html
title: Apie autorių
description: O kas tas toks?
tags: [apie]
image:
  feature: desktop.jpg
---

O va tas tai yra toks sistemų inžinierius (liaudiškai dar
*programuotojas*), katras yr kils iš Šiaulių, bet save laikantis
Vilniečiu. Šiuo metu testuojantis gyvenimą užusieniuose - bandė
Kopenhagą, dabar jaukina Londoną, ateity tikisi tolimesnes šalis
pačiupinėti ir į Europą bulbių parvežti.

Ar grįš ar negrįš - pats nežino. Žadėjo išsiaiškinti per penkis metus,
bet rankom nesukirto, mazgo neužrišo ir galvos neužstatė. Pagalbos
apsisprendžiant irgi neprašė.

Pradėjo universitetą, viską per keturis metus išmoko, bet svarbaus
popieriaus neparašė, tai diplomo negavo. "Maža man jo", - pasakė, nes
programuoja nuo trejų metų.

Dirbo vienas, dviese, tryse, keturiese. Ir vienoj krūvoj ir po pasaulį
išsimėtę, bet susikalbėjo, klaidų darė, bet ištaisė. Teko vadovaut -
kelis sykius yra griežtą žodį pasakęs, bet nors ir pabamba - įvertinti
irgi moka.

Yra sykį netgi MIT buvęs, pačiam interneto kūrėjui Tim Berners-Lee
pristatęs kūrinį už kurio vieną trečdalį kodo klaidų buvo
atsakingas. Baisiai didžiuojasi, nosį kelia ir visaip kitaip nesibodi
to paminėti pasitaikius progai.

Vilniuj atsibodo, tai nusprendė pasaulį pamatyti. Pradėjo nuo
Kopenhagos - ne itin patiko, nes ten kitakalbiai visi buvo.

Dabar Londone savo nagais vis taikosi ir bando sugriauti tokio
[YPlan](http://yplanapp.com/) vidurius, bet vis nepavyksta - komanda
per gera, vis pamato klastą.

Saugiai jaučiasi vienas, su draugais arba kolegomis, nuo naujų žmonių
eina tolyn. Jei vejasi - bėga. Baikštus paukštis - rekomenduojama
nekalbinti iš užnugario. Geriau prieiti iš priekio, prisistatyti ir
taip pralaužti ledus. Teisinga tvarka atlikus susipažinimo veiksmus
galbūt pavyks vėliau įsiterpti tarp įvairių istorijų.

Visus likusius pasaulėžiūros perlus skleidžia šiame absoliučiai
subjektyviame propagandiniame žurnale.
